RANTA 1 
Paulo, yálina náven Yésus Hristo apostel ter Eruo indóme, ar Sostenes hánolma, 2 Eruo ocombenna ya ea Corintesse – lenna i anaier airinte mi Hristo Yésus, yáline náven airi, as illi i ilya nómesse yálar i essenen Herulvo, Yésus Hristo, Herulta ar Herulma.
	3 Nai samuvalde lisse ar raine ho Eru Atarelva yo i Heru Yésus Hristo.
	4 Illume antan hantale Erun len, pa Eruo lisse antana len mi Hristo Yésus, 5 i mi ilqua anaielde cárine lárie lo sé, ilya quettasse ar istyasse, 6 pan i Hristo *vettie anaie carna tanca mici le. 7 Sie ualde pene erya anna, hopila i apantien Herulva Yésus Hristova. 8 Isse yú caruva le tance tenna i metta, náveldan ilvane Yésus Hristo Herulvo auresse. 9 Eru voronda ná, lo ye anelde yáline samien ranta as Yondorya, Yésus Hristo Herulva.
	10 Sí le-hortan, hánor, Yésus Hristo Herulvo essenen, in illi mici le quetuvar i imya nat, ar in uar euva şancier mici le, mal i nalde er mí imya sáma ar i imya sanwe. 11 An náne nyárina nin pa le, hánor, lo i queni coaryallo Hloe, i ear costier mici le. 12 Quétan pa nat sina, in ilquen mici le quete: “Inye ná Paulon”, “mal inye Céfan”, “mal inye Hriston”. 13 I Hristo şanca ná. Lau Paulo náne tarwestana len? Hya ma anelde sumbane Paulo essenen? 14 Antan hantale i uan sumbane aiquen mici le hequa Hrispo ar Aio. 15 Tá ualde quetuva i anelde sumbane ninya essenen. 16 É sumbanen yú nosserya Stefánas. Pa i exi uan ista i sumbanen aiquen. 
17 An Hristo ni-mentane, lá sumbien, mal carien sinwa i evandilyon, lá questo sailiénen, tyarila i Hristo tarwe pene túrerya. 
	18 An questa i tarweo úhandie ná in nauvar vanwe, mal ven i nar rehtane nas Eruo túre. 19 An ná técina: “Tyaruvan i sailaron sailie auta, ar i handaron handasse panyuvan oa.” 20 Masse i saila quén? Masse i parmangolmo? Masse ye mele quetta-cos mar sinasse? Ma Eru ua acárie i mardo sailie úhanda? 21 An pan, Eruo sailiesse, i mar véra sailieryanen ua sinte Eru, náne mára Eruo hendusse i rehtumnes i savir i úhandiénen ya carilme sinwa.
	22 An Yúrar arcar tanwar ar Hellenyar cestar sailie, 23 mal elme carir sinwa Hristo tarwestana – ya quere Yúrar oa ar úhandie ná i Úyúrain.  24 Mal in nar i yálinar, Yúrain ar Hellenyain véla, náse Hristo, Eruo túre ar Eruo sailie. 25 An i úhanda nat Eruo ná saila lá Atani, ar milya nat Eruo ná polda lá Atani.
	26 An yétalde yalierya eldeva, hánor: i lá rimbar i náner saile mí hráveo lé náner yáline, lá rimbe taurar, lá rimbar nóne ve arator. 27 Mal Eru cilde i mardo úhande nati, nucumila i sailar; ar Eru cilde i mardo milye nati, nucumila i toryar, 28 ar Eru cilde i mardo úartar ar i náner nattíraine – té i nar munta – nancarien té i nemir valde. 29 Sie ua euva hráve ya laituvaxe epe Eru. 30 Mal issenen nalde mi Hristo Yésus, ye anaie carna ven sailie Erullo, ar failie ar airitáve ar *nanwere. 31 Sie, ve anaie técina, 'Ye laitaxe, nai laituvas inse i Hérusse.' 
RANTA 2 
Ar inye, íre túlen lenna, hánor, ua túle arwa vanye quettaron hya sailiéno íre carnen Eruo fóle sinwa len. 2 An carnen i cilme in uan merne ista erya nat imíca le hequa Yésus Hristo ar sé tarwestana. 3 Ar túlen lenna nála milya ar cauresse ar túra papiesse, 4 ar questanya ar sinwacarienya úner *mirquetila quettassen sailiéno, mal tanávesse faireva ar túreva. 5 Sie ence savieldan náve tulcana, lá to atanion sailie, mal to Eruo túre.
	6 Sí quetilme sailie imíca i nar marine, mal lá randa sino sailie, hya ta ion turir mi randa sina – i nauvar nancarne. 7 Mal quetilme Eruo sailie fólesse, i nurtana sailie, ya Eru tulcane nóvo nó i randar, alcarelvan. 8 Sailie sina *úquen ion turir mi randa sina isistie, an au sinteltes, ualte tarwestane i Heru alcaro.
9 Mal ve ná técina: “Yar hen ua ecénie ar hlas ua ahlárie, yar atano enda ua sanne, tai Eru amanwie in melir se.” 10  An elven Eru apantane tai, faireryanen – an i faire şure mina ilye nati, yú Eruo tumne nati.
	11 An man mici atani ista atano nattor hequa i atano faire ya ea sesse? Mí imya lé *úquen isistie Eruo nattor hequa Eruo faire. 12 Mal camnelve, lá i mardo faire, mal i faire ya tule Erullo, istielvan i nati yar lissenen nar ven antane lo Eru. 13 Nati sine yú quetilve, lá quettainen peantane atano sailiénen, mal tainen peantane lo i faire, íre namilve i faireo nattor i faireo quettainen.
	14 Mal atan turúna nasseryanen ua came yar tulir Eruo fairello, an sen nalte úhandie, ar lá ece sen ista tai, an nalte minaşúraine mí faireo lé. 15 Mal atan faireva şure mina ilye nati, mal isse minaşúraina lo *úquen ná. 16 An “man isistie i Héruo sáma, i polis peanta hén?” Mal elme samir Hristo sáma. 
RANTA 3 
Ar inyen, hánor, lá ence quete lenna ve queninnar i faireo, mal ve queninnar i hráveo, ve lapsennar i Hristosse. 2 Ilin antanen len, lá tanca matta, an ta en ualde polde mate. É hinna loitalde pole, 3 an nalde hinna queni i hráveo. An íre ea *hrúcen ar cos imíca le, ma ualde i hráveo ar vantar ve atani carir? 4 An íre aiquen quete: “Inye ná Paulon,” mal exe: “Inye ná Apollon”, ma ualde lenga ve atani?
	5 Mana, tá, Apollo? É mana Paulo? Núror inen sávelde, ilya quén ve i Heru láve sen. 6 Inye empanne, Apollo ulyane nén, mal Eru antane i alie. 7 Sie, ye empane ar ye ulya nar yúyo munta; Eru ná ye anta alie. 8 Mal ye empane ar ye ulya nén nar er, ono ilya quén camuva véra *paityalerya, molieryanen. 9 An uo nalve Eruo núror. Mal elde nar resta Eruva, ataque Eruva.
	10 Sí, Eruo lissenen ya anaie antana nin, ve saila turco carastiéno apánien talma, mal exe carasta to sa. Mal nai ilquen cimuva manen carastas to sa. 11 An *úquen pole panya hyana talma hequa ta ya ná panyana, ya Yésus Hristo ná. 12 Sí qui aiquen carasta to talma sina – maltanen, telpenen, mírinen, toanen, salquenen, şaranen – 13 ilqueno molie nauva tanana, an i Aure tanuva sa, ar nauvas apantana ve nárnen, ar ilqueno molie, mana nostaleo sa ná, i nár imma tyastuva. 
	14 Qui aiqueno molie, ya acarasties to sa, lemya, camuvas *paityale. 15 Qui aiqueno molie urtana ná, ta nauva vanwa sen, mal isse nauva rehtana – ómu ve ter nár.
	16 Ma ualde ista i nalde corda Eruva, ar i Eruo faire mare lesse? 17 Qui aiquen nancare corda Eruva, Eru nancaruva sé, an corda Eruva aire ná, i corda ya elde nar. 
	18 Nai *úquen huruva insen: Qui aiquen mici le sana i náse saila randa sinasse, nai oluvas auco, olien saila. 19 An mar sino sailie úhandie ná Erun, an ná técina: “Mapas i sailar véra curultasse”, 20 ar ata: “I Héru ista i sailaron sanwi, i nalte luste.” 21 Etta nai *úquen laituva inse mi Atani, an samilde ilye nati. 22 Lá cimila mana, Paulo hya Apollo hya Céfas hya i mar hya coivie hya qualme hya i nati yar ear sí hya i nati yar tuluvar – ilqua elde samir, lan elde nar i Hristova, ar Hristo Eruva ná. 
RANTA 4 
Nai atan vi-notuva ve Hristo núror, mahtala Eruo fóli. 2 Ente, ya mo cesta mi *ortirmor ná in ilquen híraina voronda ná. 3 Inyen ná ita cinta natto náve hentaina lo elde hya lo fírime námor. É inye ua henta imne. 4 An istan munta inyenna. Ananta uan sie tanana faila, mal ye ni-henta i Heru ná. 5 Etta áva name nó i lúme, tenna i Heru tule, ye taluva i morniéno nurtane nati mir i cala ar yú caruva sinwe i endaron sanwi, ar tá euva laitale ilquenen Erullo. 
	6 Sisse, hánor, *yuhtan imne ar Apollo ve *epemmar, máraldan. Sie, cimiénen met, lertalde pare nat sina: “Áva mene han i técinar, pustien quén ortávello inse or exe.” 7 An mana orhale lyé or  exi? É mana samil ya ual acámie? Mal qui camnelyes, manen ná i laitalyexe ve au ual camne sa? 
	8 Ma nalde quátine yando sí? Ma nalde lárie yando sí? Ma olólielde arani pen elme? Merin i é ollelde arani, turielman aselde! 9 An neme nin in Eru apánie mé, i aposteli, métime, ve neri námine qualmen, an anaielme *ettanáve i marden, ar valain, ar atanin. 10 Nalme aucor Hristonen, mal elde nar hande Hristosse; nalme milye, mal elde nar torye; nalde alcarinque, lan elme penir alcar. 11 Tenna lúme sina nalme maite ar soice ar helde ar pétine, pen már, 12 ar mótalme, molila vére málmanten. Íre camilme yaiwe, aistalme; íre nalme roitaine, colilmes; 13 íre mo quete ulco pa me, hanquetilme nilde quettainen. Anaielme ve i mardo *auhanta, vaxe náven sóvina ilye natillon, tenna sí. 
	14 Uan téca nati sine nucumien le, mal tanáven len ya vanima ná, ve melde hínanyar. 15 An au sámelde únótime queni peantala len Hristosse, é ualde same rimbe atalli, an i Hristo Yésusse ollen atarelda i evandilyonnen. 16 Etta arcan lello: Á vanta tienyasse! 17 Sina castanen ementayen lenna Timoşeo, melda ar voronda hínanya i Herusse, ye tyaruva le enyale lényar mi Hristo Yésus, ve peantan mi ilya nóme ar ilya ocombesse.
	18 Ve au uan túla lenna, ennoli orortayer inte, 19 mal tuluvan lenna ron, qui i Heru mere. Tá istuvan, lá i quetie ion orortayer inte, mal túrelta. 21 Mana merilde? Ma tuluvan lenna talala vandil, hya talala melme ar moica faire?
RANTA 5 
É mo hlare pa *hrupuhtie mici le, ar taite *hruputhie ya ua marta yando imíca i Úyúrar – nér same ataryo veri! 2 Ar elde sanar mai pa inde! Cáriévanelde arya au sámelde naire, hatila nér sina et endeldallo. 3 Ono inye, ómu nanye oa i hroasse, mal aselde i fairesse, anámie yando sí – ve au anen tasse – i nér ye elengie sie: 4 Yésus Hristo Herulvo essenen, íre nalde uo ar yú ninya faire ea tasse arwa i túreo Yésus Hristo Herulvo, 5 alde anta taite nér olla Sátanen. Sie hráverya nauva nancarna, mal i faire nauva rehtana mí Heruo ré.
	6 Ualde same mára casta orhalien inde. Ma ualde ista i pitya *pulmaxe tyare i quanda maxe tiuya? 7 Á mapa oa i yára *pulmaxe, náveldan vinya maxe ya pen *pulmaxe ná. An *yancalva lahtiéva, Hristo, anaie nahtana. 8 Sie alve care aşar, lá i yára *pulmaxenen, yú pen *pulmaxe ulcuva ar olciéva, mal arwe *alapulúne massaron poiciéno ar nanwiéno. 
	9 Mi tecettanya tencen lenna: Áva lemya mici *hrupuhtor. 10 Lá i polilde quere inde aqua oa ho *hrupuhtor, hya ho milce queni hya queni i *tyerir cordoni. Tá é mauyane len auta et i mardello! 11 Mal sí técan lenna: Áva lemya as aiquen estaina háno ye *hrupuhto ná, hya quén ye quete yaiwe,  hya ye suce acca ole, hya ye arpo ná. Ente, áva mate as taite quén. 12 An manen mauya nin name i ear i ettesse? Ma ualde namir i ear i mityasse, 13 lan Eru name i ear i ettesse? Á menta i ulca quén oa et endeldallo!  
RANTA 6 
Ma aiquen mici le ye same cos exenna verya náve námina lo úfaile neri ar lá epe i airi? 2 Hya ma ualde ista in i airi namuvar i mar? Ar qui i mar nauva námina lo elde, ma ualde valde name i ancinte nattor? 3 Ma ualde ista i namuvalve vali? Tá manen laialve coivie sino nattor? 
4 Qui, tá, é samilde nattor coivie sino pa yar merilde námie, ma panyalde ve námor i neri nattíraine i ocombesse? 5 Quétan nucumien le. Ma tá penilde erya saila nér mici le ye istuva name imbi hánoryar, 6 mal háno same cos hánonna, ar ta epe queni i uar save?
	7 É nalde turúne mi lú ya samilde costi aqua, quén i exenna. Manen ná i ualde ambe ron nehtane? Manen ná i ualde ambe ron racine? 8 Ui, nehtalde ar carir exi racine, ar ta hánoldar!
	9 Hya ualde istar in úfaile queni uar nauva aryoni Eruo araniéno? Áva vare! *Hrupuhtor ar queni i *tyerir cordoni hya vahtar vestale, ar neri hépaine ennen ara nasse, ar neri i caitar as neri, 10 ar pilur, ar milcar, ar queni i sucir acca ole, ar queni i quetir yaiwe, ar arpor, uar nauva aryoni Eruo araniéno. 
11 Ananta ta ná ya ennoli mici le náner. Mal anaielde sóvine poice, mal anaielde airinte, mal anaielde cárine faile, i essenen Yésus Hristo Herulvo, ar Ainolvo Fairenen. 
	12 Lertan care ilye nati, mal ilye nati uar aşie. Lertan care ilye nati, mal uan lavuva i nauvan tulyana nu i túre erya nato. 13 Matta i cumban, ar i cumba mattan; mal Eru nancaruva yúyo. I hroa ua *hrupuhtien, mal i Herun; ar i Heru ná i hroan. 14 Mal Eru ortane i Heru ar yú ortauva vé melehteryanen.
	15 Ma ualde ista i hroaldar nar Hristo hroarantar? Ma mapuvan oa i Hristo hroarantar ar caruva tai *imbacindeo hroarantar? Laume! 16 Hya ualde ista i ye olólie er as *imbacinde hroa er ná óse? An “i atta”, quetis, “nauvat hráve er”. 17 Mal ye olólie er as i Heru faire er ná óse. 18 Uşa *hrupuhtiello! Ilya hyana úcare ya atan pole care ná hroaryo ettesse, mal ye *hrupuhta úcára véra hroaryanna. 19 Hya ma ualde ista i hroalda corda ná i Aire Faireva lesse, ya samilde Erullo? Ente, ualde haryaldexer, 20 an anelde mancane nonwen. Etta alde anta alcar Erun hroaldanen!
RANTA 7 
Pa i nati yaron tencelde: Lá appie nís neren aşea ná, 2 mal pustien *hrupuhtie mauya in ilya nér same véra verirya ar ilya nís véra verurya. 3 Mauya i verun anta rohtarya veriryan, mal yú mauya i verin care i imya veruryan. 4 I veri ua same túre or véra hroarya, mal verurya same. Mí imya lé, yú i veru ua same túre or véra hroarya, mal verirya same. 5 Áva care quén i exe racine, hequa íre naste er sámo náve oa i exello, ter lúme, antáven lent ecie hyamien. Tá tula uo ata, pustien Sátan şahtiello let pan uaste pole ture mailesta.
6 Ono si nat ná ya lavin, lá nat ya canin. 7 Mal merin in ilye atani náner ve inye ná. Ananta ilquen same véra annarya Erullo, quén mi sina lé, exe mi sana lé.
	8 Sí quetin innar uar evérie, ar i nissinnar ion veru aquálie: Tien aşea ná qui hinna nalte ve yú inye ná. 9 Mal qui ualte pole ture mailelta, nai veryuvalte, an qui veryalte, ta arya ná lá in uryalte yérenen. 
	10 I queninnar i evérier antan canwa sina – ananta lá inye, mal i Heru: Veri ua lerta hehta verurya. 11 Mal qui é hehtas hé, mauya sen lemya ú nero, hya care raine as verurya; ar veru ua lerta hehta verirya.
	12 Mal i exennar inye – lá i Heru – quete: Qui ea háno arwa verio ye ua save, ar i nís léra nirmeryanen mere mare óse, uas lerta hehta i nís. 13 Ar nís arwa veruo ye ua save, ananta i nér mere mare óse léra nirmeryanen, ua lerta hehta verurya. 14 An i veru ye ua save airinta ná i nissenen, ar i veri ye ua save airinta ná i hánonen. Qui lá, hínaldar anwave náner úpoice, mal sí nalte airi. 15 Ono qui i quén ye ua save mere auta, lava sen auta; háno hya néşa ua nútina taiti sómassen, mal Eru aiálie le rainenna. 16 An, veri, ma istal qui rehtuval verulya? Hya, veru, ma istal qui rehtuval verilya? 
	17 Aqua ve i Heru etasátie ilquenen, sie nai ilquen vanta ve Eru aiálie se. Sie canin ilye i ocombessen. 18 Ma aiquen náne yálina *oscirna? Nai uas oluva *úoscirna. Ma aiquen náne yálina pen *oscirie? Nai uas oluva *oscirna. 19 *Oscirie ua valdea, ar penie *osciriéva ua valdea, mal cimie Eruo axani é valdea ná. 20 Nai ilquen lemyuva i sómasse yasse anes yálina. 21 Ma anel yálina ve mól? Áva lave tan tyare naire lyen, mal qui yú ece lyen ole leryana, i mende á mapa i ecie. 22 An aiquen i Herusse ye náne yálina íre anes mól ná i Heruo leryana; mi imya lé, ye náne yálina ve léra quén ná Hristo mól. 23 Anelde mancane sen nonwen; áva ole móli atanin. 24 Nai ilquen, lá cimila i sóma yasse anes yálina, lemyuva sasse, epe Eru. 
	25 Pa i vendi uan same canwa i Herullo, mal antan sanwenyar ve quén ye acámie i oravie i Herullo i nanye voronda. 26 Etta, címala i eala maure, sanan i si i arya ná neren: i lemyas ve náse. 27 Ma nalye nútina verinna? Áva cesta lehtie. Ma nalye lehtana verillo? Áva cesta veri. 28 Mal yú qui é veryanel nissenna, ual úcarumne. Ar qui vende veryane, uas úcarumne. Mal i carir sie samuvar şangier hráveltasse. Ono nevin le-rehta nairello.
29 Ono nat sina quetin, hánor: I lemyala lúme şinta ná. Ho sí mauya in samir veri náve ve au pennelte veri; 30 ente, i yaimeain náve ve au únelte yaimie, ar in samir alasse náve ve au pennelte alasse, ar in mancar ve i uar harya, 31 ar in *yuhtar i mar náve ve i uar aqua *yuhta sa, an mar sino canta auta. 32 É merin i nauvalde lére quárelello. I nér ye ua evérie nissenna anta sámarya i Heruo nattoin, manen camuvas i Heruo laitale. 33 Mal ye evérie anta sámarya i mardo natin, manen camuvas veriryo laitale, 34 ar náse şanca. Ente, i nís ye ua evérie, hya i vende, anta sámarya i Heruo nattoin, lavila sen náve aire mi hroarya ar fairerya véla. Mal i nís ye evérie anta sámarya i mardo nattoin, manen polis came veruryo laitale. 35 Ono nat sina quétan pan ta aşea len ná, lá avaleryáven le, mal tyarien le same vanima lengie, yasse himyalde i Heru pen taptie.
	36 Mal qui aiquen sana i lengierya venderyanna ua vanima, qui náse han lostierya, ar maurenen euva sie – nai caruvas ya meris; uas úcare. Lava tún verya. 37 Mal qui aiqueno enda tulca  ná, lá arwa maureo, mal samis túre or véra nirmerya ar acárie i cilme véra endaryasse i hé hepuvas vende, caruvas mai. 38 Sie ye verta venderya care mai, mal ye ua verta hé, caruva arya.
	39 Nís nauta ná ter i quanda lúme ya verurya coita. Mal qui verurya effire, náse léra verien yenna meris, ómu rie i Herusse. 40 Mal nauvas ambe valima qui lemyas erya, ve i natto neme inyen. É sanan i yú samin Eruo faire.
RANTA 8 
Sí pa mattar *yácine cordonin: Istalve in illi mici vi samir istya. Istya care queni turquime, mal melme carasta te ama. 2 Qui aiquen sana i istas nat, en uas ista sa ve mauya sen ista sa. 3 Mal qui aiquen mele Eru, quén sina sinwa ná lo hé.
	4 Sí pa i matie mattaiva *yácine cordonin: Istalve i cordon munta ná i mardesse, ar i lá ea aino hequa er. 5 An ómu ear té i nar estaine “ainor”, menelde hya cemende, aqua ve ear rimbe “ainor” ar rimbe “heruvi”, 6 ea elven erya Aino, i Atar yello ilye nati nar, ar ea erya Heru, Yésus Hristo yenen ilye nati nar, ar elve issenen. 
	7 Ananta illi uar same istya sina. Mal ennoli, ion haime tenna sí ape i cordon, matir matta ve nat *yácina cordonen, and *immotuntielta, nála milya, ná vahtaina. 8 Mal matta ua vi-caruva mani Eruo hendusse. Qui ualve mate, ualve loita, ar qui é matilve, ualve arye. 
9 Mal cima i sina lertielda ua mi lé nauva casta taltiéva i milyain. 10 An qui aiquen cenuva lye, i quén arwa istyo, caitala ara i sarno matten cordasse i cordonion, ma i milya queno *immotuntie lá nauva carastana ama, tenna matie mattar *yácine cordonin? 11 Istyalyanen i milya quén é nauva nancarna, hánolya yen Hristo qualle! 12 Mal íre sie úcarilde hánoldannar ar harnar *immotuntielta ya milya ná, úcáralde i Hristonna. 13 Etta, qui matta tyare hánonya talta, uan oi matuva hráve ata, pustien imne tyariello hánonya talta.
RANTA 9 
Ma uan léra? Ma uan apostel? Ma uan ecénie Yésus Herulva? Ma ualde molienya i Herusse? 2 Qui uan apostel exin, é nanye sie len, an nalde i *lihta návenyo apostel, i Herusse.
	3 Hanquenta sina antan in hentar ni: 4 Lertalme mate ar suce, ma naite? 5 Lertalme tala néşa ve veri, ve carir i hyane aposteli ar i Heruo hánor ar Céfas, ma naite? 6 Hya ma Varnavas ar inye erinque uar lerta náve lére moliello? 7 Man oi ohtar ná véra telperyanen? Man empane tarwa liantassion ar ua mate i yáveo sallo? Hya man mavar lamáreo ná ar ua suce i ilimo i lamárello?
	8 Lau quetin sie mi atano lé? Hya ma i şanye ua yú quete nati sine? 9 An Móseo şanyesse ná técina: “Ávalye pusta mondo matiello lan rácas i ore.” Ma mondor nar valde Erun? 10 Hya ma uas quete sie aqua máralvan? É elven ta náne técina, an vanima ná i mi estel i nér ca i hyar moluva, ar i neren ye race i ore vanima ná i caris sie arwa estelo i camuvas i yáveo molieryo.
	11 Qui erérielme nati i faireva elden, ma hoa nat ná qui elme *cirihtuvar nati i hráveva lello?  12 Qui exeli samir ranta mi túre sina or le, ma elme laiar ambe sie? Ananta ualme *uiuhtie túre sina, mal cólalme ilqua, pustien imme queriello aiquen oa ho i evandilyon pa i Hristo. 13 Ma ualde ista in i núror i airi nation camir laulestalta i Cordallo, ar i núror ara i *yangwa samir masselta i matto *yácina i *yangwasse? 14 Mí imya lé i Heru yú canne i té i carir i evandilyon sinwa camuvar laulestalta i evandilyonnen. 
	15 Mal uan *uiuhtie erya ion nati sine. É uan tecin quettar sine camien tai. Meriévanen quale nó láviévanen aiquenen mapa oa castanya laitien imne. 16 An qui carin sinwa i evandilyon, ta ua nin casta laitien imne, an maure anaie panyana nisse. Horro nin au uan carne sinwa i evandilyon! 17 Qui carin sie léra nirmenyanen, samin *paityale, mal qui carinyes nu mausta, en samin ortírie panyana nisse. 
	18 Mana, tá, *paityalenya? Nat sina: in íre carin i evandilyon sinwa, antanyes pen *paityale, lá aqua *yuhtie i túre ya samin i evandilyonnen. 
	19 An ómu nanye léra ho illi, acárienyexe illion mól, rehtien i ambe rimbe. 20 Yúrain ollen ve Yúra, ñetienyan Yúrar; in náner nu şanye ollen ve quén nu şanye ómu inye ua nu şanye, ñetienyan i nar nu şanye. 21 I quenin pen şanye ollen ve quén pen şanye – ómu uan quén pen şanye Erun, mal nu Hristo şanye – ñetien i penir şanye. 22 I milyain ollen milya, ñetienyan i milyar. Illin olólien ilye nati, ñetienyan i ampityasse ennoli. 23 Mal carin ilqua i evandilyonen, samienyan ranta sasse.
24 Ma ualde ista i mi norme, ilye i queni norir, mal er erinqua came i anna apaireo? Nora mi lé ya lavuva len camitas! 25 Ente, ilya nér ye nore i normesse tana turie inseva mi ilye nati. Té carir sie camien ríe ya hesta, mal elve ríe ya ua oi hestuva. 26 Etta é uan nore mi útanca lé; palpan mi lé yanen uan rie pete i vista, 27 mal paimetan hroanya ar tulya sa ve mól, in inye ye peánie exin ua nauva quérina oa.
RANTA 10 
Uan mere i penilde istya sina, hánor: in atarilvar náner illi nu i lumbo ar illi lahtaner ter i ear 2 ar illi náner sumbane mir Móses i lumbunen ar i earnen; 3 ar illi manter i imya matta faireva, 4 ar illi suncer i imya yulda faireva. An suncelte i ondollo faireva ya hilyane te, ar sana ondo náne i Hristo. 5 Mal i ambe rimbe queni mici te uar fastane Eru, an loicoltar náner vintane i ravandasse. 
6 Nati sine nar panyane epe vi ve *epemmar, vi-pustien meriello ulce nati, ve té merner tai. 7 Ente, áva *tyere cordoni, ve ennoli mici té carner, ve ná técina: “I lie hamune matien ar sucien, ar tá orontelte tyalien.” 8 Yú, ávalve *hrupuhta, ve ennoli mici té *hrupuhtaner, ar lantanelte, húmi nelde ar *yúquean erya auresse. 9 Ente, ávalve tyasta i Héru, ve ennoli mici té tyasanter se ar náner nancarne i leucainen. 10 Yú, áva na nurrula, ve ennoli mici té nurruner ar náner nahtane lo i *Nancáro. 11 Nati sine martaner tien ve *epemmar, an anelte técine peantáven ven pa raxelvar, elve i utúlier i rando mettanna.
	12 Etta, ye sana i taris, isse na cimuva in uas lanta. 13 Hinna ualde evélie úşahtie han ya şanya ná atanin. Mal Eru voronda ná, ar uas lavuva i nalde tyastaine han ya polilde cole, mal as i úşahtie yú taluvas i tie et sallo, lavien len náve tulce. 
14 Etta, meldanyar, uşa *cordontyermello! 15 Carpan ve queninnar arwe terceno; nama inden ya quetin. 16 I yulma aistiéva ya aistalve, ma uas anta ven ranta i Hristo sercesse? I massa ya racilve, ma uas anta ven ranta i Hristo hroasse? 17 Pan ea er massa, nalve er hroa ómu nalve rimbe, an illi mici vi samir ranta mi sana er massa.
	18 Á yéta ya ná Israel mí lé i hráveo! Ma i matir i *yancar uar same ranta as i *yangwa? 19 Mana, tá, quetuvan? I ta ya anaie *yácina cordonen anwa nat ná, hya i cordon anwa nat ná? 20 Ui, mal quetin i tai yar i nóri *yacir, *yacilte raucoin ar lá Erun, ar uan mere i samuvalde ranta as i raucor. 21 Ua ece len suce i Heruo yulmallo ar i raucoron yulmallo; ua ece len mate sarnollo i Heruva ar sarnollo i raucoiva. 22 Hya ma merilve valta i Heruo uryala şúle? Lau nalve torye lá sé?
	23 Ilqua lávina ná, mal ilqua ua aşea. Ilqua lávina ná, mal ilqua ua carasta ama. 24 Mauya in ilquen cime, lá vére nattoryar, mal yú tai i hyana queno. 
	25 Ilqua ya vácaina ná mi hrávemancanóme lertalde mate; ua mauya len maquete maquetier castanen *immotuntieldo, 26 an “i Heruo nar i cemen ar ya quate sa”. 27 Qui aiquen mici i uar save yale le are merilde mene, mata ilqua ya panyana epe le ná, pen maquetier castanen *immotuntieldo. 28 Mal qui aiquen quete lenna: “Nat sina anaie *yácina”, áva mate, castanen yeo nyarne len ta, ar castanen *immotuntiéno. 29 *Immotuntie, quetin, lá véralya, mal ta i hyana queno. An manen ná i mo namuva ninya lérie exeo *immotuntiénen? 
30 Mal qui mátan hantala Erun, manen ná i nanye naiquétaina pa ta yan antan hantale? 31 Etta, lá címala qui matilde hya sucilde hya carir hyana nat, cara ilqua Eruo alcaren. 32 Hepa inde návello castar taltiéva, Yúrain ar Hellenyain ar Eruo ocomben véla, 33 ve yú inye care illi valime mi ilye nati – lá cestala ya aşea nin ná, mal ya nauva aşea i ambe rimbe quenin, náveltan rehtane.
RANTA 11 
Á vanta tienyasse, ve inye vanta i Hristo tiesse.
	2 Laitan le pan mi ilye nati ni-hepilde sámasse, ar himyalde i haimi aqua ve antanenyet len. 3 Mal merin in istalde in ilya nero cas i Hristo ná, ar nisso cas i nér ná, ar i Hristo cas Eru ná. 4 Ilya nér ye hyame hya quete ve Erutercáno pen túpo caryasse nucume carya, 5 mal ilya nís ye hyame hya quete ve Erutercáno íre carya ua tópina, tala nucumie caryanna, an ta i imya nat ná ve au findelerya náne aucirna.  6 An qui nís ua tope inse, mauya sen cire oa findelerya, mal qui nucumie ná nissen aucire findelerya, mauya sen tope inse.
	7 An nér ua care mai qui topis carya, an náse Eruo emma ar alcar, mal i nís i nero alcar ná.  8 An nér ua et nissello, mal nís et nerello; 9 ente, nér úne ontana i nissen, mal nís i neren. 10 Etta nissen vanima ná same caryasse tanwa túreo, i valion máran.
	11 Yú, i Herusse nís munta ná hequa nernen; mí imya lé, nér munta ná hequa nissenen. 12 An ve i nís et i nerello ná, sie yú i nér ea i nissenen, mal ilye nati nar et Erullo. 13 Nama elden: Ma vanima ná qui nís pen tópo hyame Erunna? 
14 Ma nasse imma ua peanta len i qui nér same anda findele, ta sen nucumnie ná, 15 mal qui nís same anda findele, nas alcar sen? An findelerya ná sen antana ve vaşar. 16 Mal qui aiquen mere cos, ta ua haimelva, hya Eruo ocombion haime.
	17 Mal antala canwar sine uan laita le, an ualde tule uo máran, mal ulcun. 17 Minyave, hlarin in íre tulilde uo i ocombesse ear hyarier mici le, ar mi ranta savinyes. 19 Yú mauya in ear şancier mici le, tanien man mici le nar sarte.
	20 Etta, íre tulilde uo mir erya nóme, ualde tule matien i Heruo şinyemat. 21 An íre matildes, ilquen amátie véra şinyematterya nóvo, ar er quén maita ná, lan exe *limpunqua ná. 22 Ma ualde same coar yassen ece len mate ar suce? Hya ma nattirilde Eruo ocombe, ar nucumir i samir munta? Mana quetuvan len? Ma laituvan le? Mi natto sina uan laita le.
	23 An inye camne i Herullo ya yú láven elden came nillo: i mí lóme yasse anes antana olla, i Heru Yésus nampe massa, 24 ar apa antanes hantale, ranceses ar quente: “Si ná hroanya, ya ná antaina rá len. Cara si enyalien ní.” 25 Apa i şinyemat carnes i imya i yulmanen, quétala: “Yulma sina ná i vinya vére sercenyasse. Cara si, mi ilya lú ya sucildes, enyalien ní.” 26 An mi ilya lú ya matilde massa sina ar sucir yulma sina, carilde sinwa i Heruo qualme, tenna tulis.
	27 Sie ilquen ye mate i massa hya suce i Heruo yulma pen náve valda, coluva cáma pa i Heruo hroa ar serce.
28 Mauya i quén tyasta inse, ar epeta lertas mate i masso ar suce i yulmallo. 29 An ye mate ar suce pen cimie i hroa, máta ar súca námie insenna. 30 Etta rimbar mici le nar milye ar engwe, ar fárea nóte aquálier. 31 Mal au cimnelvexer, ualve náne námine. 32 Ono íre nalve námaine lo i Heru, camilve paimesta i Herullo, vi-pustien návello námine ulce as i mar. 33 Etta, hánonyar, íre tulilde uo matien sa, á hope quén i exen. 34 Qui aiquen maita ná, mauya sen mate coaryasse, hya tuluvalde uo námien. Mal pa i hyane nattor antauvan canwar íre tuluvan tar.
RANTA 12 #
Sí pa i annar i faireo, hánor: Uan merin i nauvalde laistie. 2 Istalde in íre anelde i nórion, anelde túcine oa, tulyaine i úpe cordonnar. 3 Etta merin in istalde in *úquen, íre quétas Eruo fairenen, pole quete: “Yésus húna ná!”, ar *úquen pole quete: “Yésus Heru ná“, hequa Aire Feanen.
	4 Ear rimbe nostalélion annar, mal i faire i imya ná. 5 Ear rimbe nostalélion núromolie, mal i Heru i imya ná. 6 Ear rimbe nostalélion molie, mal i imya Aino mole ilqua mi ilquen. 7 Mal i tanáve i faireva ná antana ilquenen aşea ennen. 8 Er quenen ná antana questa sailiéva, exen questa istyava, ve i imya faire tulya se; 9 exen, savie i imya fairello; exen, annar nestiéva i erya fairenen; 10 exen, molie elmendaiva, exen, quetie ve Erutercáno, exen, tercen i fairissen, exen, nostaler lambion, exen, nyarie mana lambi tear. 11 Mal ilye nati sine nar mólaine lo i er ar i imya faire, etsátala tai ve meris ilya quenen.  
	12 An aqua ve i hroa er ná, mal same rimbe rantali, ar ilye i hroarantar, ómu nalte rimbe, nar erya hroa, sie yú i Hristo ná. 13 An é er fairenen anelve illi sumbane mir er hroa – lá címala qui nalve Yúrar hya Hellenyar, lá címala qui nalve móli hya lérar. Ar illi mici vi camner i imya faire sucien.
	14 An i hroa é ua er ranta, mal rimbe. 15 Qui i tál quetumne: “Pan uan má, uan ranta mí hroa”, uas tanen ettesse i hravo. 16 Ar qui i hlas quetumne: “Pan uan hen, uan ranta mí hroa”, uas tanen ettesse i hravo. 17 Au i quanda hroa náne hen, masse i hlarie? Au ilqua náne hlarie, masse i nuste náne? 18 Mal sí Eru apánie i rantar i hroasse – ilya erya mici tai – aqua ve mernes.
	19 Au illi mici tai náner er ranta, masse i hroa? 20 Mal sí nalte rimbe hroarantali, ananta er hroa. 21 Lá ece i henden quete ana i má: “Maure lyéva uan same,” hya ata i cas ana i talu: “Maure letwa uan same.”
22 Ita ambe nanwa ná in ea maure tane hroarantaiva yar nemestaltanen nar milye, 23 ar i hroarantar yar sanalve mis *laitime, tain antalve ta ambe úvea alcar, ar sie úvanime rantalvain samir ambe úvea vaniesse, 24 lan vanime rantalvar samir maure muntava. Ananta Eru panyane uo i hroa, antala alcar ambe úvea i racina rantan, 25 pustien i hroa návello şanca, mal mauya rantaryain cime i exi ve cimiltexer. 26 Ar qui er ranta same naice, ilye i hyane rantar samir i imya naice; hya qui er ranta came alcar, ilye i hyane rantar samir alasse as sa. 
	27 Sí elde nar i Hristo hroa, ar illi mici le nar rantar mí ilya. 28 Ar té i Eru apánie i ocombesse nar, minyave, aposteli, tatyave, Erutercánor, nelyave, *peantari; tá i carir elmendar, tá annar nestiéva, manyala molier, tulyala molier, nostaler lambaiva.
29 Lau illi nar aposteli? Lau illi nar Erutercánor? Lau illi carir elmendar? 30 Lau illi samir annar nestiéva? Lau illi quetir lambessen? Lau illi samir i anna nyariéva ya i lambi tear? 31 Mal á cesta i ambe túre annar uryala şúlenen! Ananta tanan len lahtala tie. 
RANTA 13 
Qui quetin atanion ar valion lambessen, mal uan same melme, anaien ve lamyala mitta urusteva, hya tontilla carila ran. 2 Ar qui samin i anna quetiéva ve Erutercáno, ar istan ilye i fóli ar ilya istya, ar qui samin savie canien oronti leve, mal uan same melme, nanye munta. 3 Ar qui antan ilye armanyar ve matta exin, ar qui antan olla hroanya náveryan urtana, mal uan same melme, ta ua aşea nin aqua. 
	4 Melme same cóle ar moica ná. Melme ua same *hrucen, uas laitaxe, uas turquima, 5 uas lenga mi úvanima lé, uas cesta véraryar, uas talana rúşenna. Uas hepe onotie ulcuva. 
6 Uas same alasse mi úfailie, mal samis alasse as i nanwie. 7 Colis ilqua, savis ilqua, samis estel mi ilqua, perperis ilqua. 8 Melme ua oi lantuva oa. Qui nalte Erutercánoron quettar, nauvalte panyane oa; qui nalte lambi, hautuvalte; qui nas istya, nauvas panyana oa. 9 An istyalva mi ranta ná, ar quetilve ve Erutercánor mi ranta, 10 mal íre i ilvana tuluva, ta ya ea mi ranta nauva panyana oa. 
	11 Íre anen lapse, quenten ve lapse, sannen ve lapse, namnen ve lapse; mal sí íre nanye veo, apánien oa i lapseo nati. 12 Sí cenilve ve mi cilintilla, nullave, mal tá cenuvalve cendelello cendelenna. Sí istan mi ranta, mal tá istuvan aqua, ve nanye yú sinwa. 13 Ono sí lemyar savie, estel, melme – nelde sine – mal i antúra mici tai melme ná.
RANTA 14 
Á roita melme, ananta uryala şúlenen á cesta i annar i faireo, or ilqua i poluvalde quete ve Erutercánor. 2 An ye quete lambesse quete, lá Atannar, mal Erunna, an ea *úquen lastala, mal quetis fóli i fairenen. 3 Mal ye quete ve Erutercáno carasta ama ar horta ar tiuta atani questaryanen. 4 Ye quete lambesse carasta inse ama, mal ye quete ve Erutercáno carasta ama ocombe. 5 Merin i illi mici le quetuvar lambessen, mal arya ná qui quetuvalde ve Erutercánor. Ye quete ve Erutercáno é ná túra lá ye quete lambessen – qui uas nyare mana questarya tea, sie lávala i ocomben came *amacarastie. 6 Mal sí, hánor, qui tulumnen lenna quétala lambessen, manen ta náne len aşea qui uan quente lenna apantiénen hya istyanen hya Erutercáno quettanen hya peantiénen? 
	7 Qui yando nati pen coivie yar antar lamma, ve ñande hya simpa, uar carir i lingi *alavéle, manen mo istuva mana ná tyálaina i simpanen hya i ñandenen? 8 É man manwaxe mahtien qui i hyóla anta nulla lamma? 9 Mí imya lé yú elde: Qui ualde lambaldanen carpa mi questa ya queni istar hanya, manen aiquen istuva mana quétaina ná? É quetuvalde mir i vilya! 10 Ómu ear rimbe nostalélion lambeler i mardesse, ua ea erya nostale ya tea munta. 11 Qui uan ista ya i lambele tea, nauvan ettelea yen quete, ar isse nauva ettelea inyen. 12 Sie yú elde, pan uryala şúlenen merilde i faireo annar: á cesta samitat úvesse, carastien ama i ocombe.
	13 Etta mauya yen quete lambesse hyame in istuvas nyare ya ta tea. 14 An qui hyáman lambesse, fairenya hyáma, mal sámanya ua anta yáve. 15 Mana caruvan? Hyamuvan i fairenen, mal yú hyamuvan sámanyanen. 
16 An qui antalde laitale fairenen, manen i nér ye hára i şanya queno nómesse quetuva “násie” íre antalde hantale, pan uas hanya mana quétalde? 17 Elde é antar hantale mi mára lé, mal i hyana nér ua carastaina ama. 18 Hantan Erun, quetin lambessen rimbe lá illi mici elde quetir! 19 Ananta i ocombesse merin quete quettar lempe sámanyanen or quettar húmi quean lambesse.
	20 Hánor, áva na hínar handesse, mal na lapsi ulcusse; ananta na ilvane handesse. 21 I Şanyesse técina ná: “Ettelearon lambínen ar ettelie quenion peunen quetuvan lie sinanna, ar yando tá ualte lastuva ninna, quete i Héru.” 22 Sie lambi nar tanwa, lá in savir, mal in uar save; ono quetie ve Erutercáno ua in uar save, mal in savir.
23 Etta, qui i quanda ocombe ócome mi er nóme, ar illi mici te quetir lambessen, mal queni i penir istya hya uar save tulir minna, ma ualte quetuva i nalde ettesse sámaldo? 24 Mal qui illi mici te quetir ve Erutercánor, ar quén ye ua save hya ye pene istya tule minna, náse naityaina lo illi, náse hentaina lo illi, 25 endaryo fóli nar apantaine, ar sie, lantala cendeleryanna, *tyeruvas Eru ar pantave quetuva: “Eru é ea mici elde!”
	26 Tá mana caruvalde, hánor? Íre ocomilde, quén same aire líre, quén same peantáve, quén same apantie, quén same lambe, quén istya nyare mana lambe tea. Mauya in ilqua martuva carastien ama. 27 Ar qui queni quetir lambessen, mauya in ualte rimbe lá atta hya – ve i anhalla *lávima nóte – nelde. Alte quete quén apa i exe, ar mauya in ea quén ye nyare mana questalta tea. 28 Mal qui lá ea aiquen antáven i *teale, mauya sen náve quilda i ocombesse ar quete insenna ar Erunna. 
29 Ar lava Erutercánoin atta hya nelde anta quettaltar, ar lava i exin name ya quétalte. 30 Mal qui exe came apantie íre hámas tasse, mauya i minyan náve quilda. 31 An polilde quete ve Erutercánor quén apa quén; sie illi nauvar hortane. 32 Ar mauya i Erutercánoin ture faireltar. 33 An Eru ua Aino yó tier uar *partane, mal Aino raineva. 
	Ve ilye ocombessen i airion 34 mauya i nissin náve quilde i ocombessen, an ua lávaina tien quete, mal mauya i nalte nu túre, ve i Şanye yú quete. 35 Mal qui merilte pare nat, mauya tien maquete vére verultar i maresse, an quetie i ocombesse nucumnie ná nissen. 
	36 Mana? Ma lello Eruo quetta *etelende, hya rie tenna elde arahties? 37 Qui aiquen sana i náse Erutercáno hya i samis i faire, mauya sen cime i nati yar técan lenna, an nalte i Heruo canwa. 38 Mal qui aiquen pene istya, ú istyo náse. 39 Etta, hánor, uryala şulenen á cesta anna i Erutercánova, ananta áva váquete i quetie lambessen. 40 Mal nai ilye nati sine martuvar mi vanima ar *partana lé.
RANTA 15 #
Sí carin sinwa len, hánor, i evandilyon ya antanen len, ya yú camnelde, yasse yú tarilde, 2 yanen nalde rehtane, i questanen yanen carnen i evandilyon sinwa len, qui hepildes – qui ualde sáver muntan.
	3 An antanen olla len, mici i minye nati, ta ya yú camnen, i Hristo qualle úcarilvain ve i Tehtele quete, 4 ar in anes talana sapsaryanna, ar anaies ortana ama i neldea auresse ve i Tehtele quete, 5 ar i tannesexe Céfan, tá i yunquen. 6 Epeta tannesexe hánoin or tuxar lempe, ion i anhoa nóte lemyar tenna aure sina, ómu ennoli nar qualine.
8 Epeta tannesexe Yácoven, tá ilye i apostelin, 8 mal métima illion tannesexe yú inyen, ve lapsen nóna nó i lúme.
	9 An nanye i ampitya i apostelion, ar uan valda náveo estaina apostel, an oroitien Eruo ocombe. 10 Mal Eruo lissenen nanye ye nanye. Ar i lisse ya antanes nin úne muntan, mal mólen ambe lá te illi, ananta lá inye, mal Eruo lisse ya ea asinye. 11 Mal lá cimila qui inye hya té carner i molie, si ná ya carilme sinwa, ar sie asávielde.
	12 Sí qui pa i Hristo mo care sinwa in anaies ortana qualinallon, manen ná in ear ennoli mici elde i quetir i lá ea enortáve qualinallon? 13 Qui enortáve qualinallon lá ea, yú Hristo ua anaie ortana. 14 Mal qui Hristo ua anaie ortana, ya carilme sinwa anwave lusta ná, ar savielva lusta ná. 
15 Ente, nalve yú hírine ve hurila *vettoli Erunna, an *evettielve Erunna in ortanes i Hristo, ye uas ortane qui qualinar uar ortaine. 16 An qui qualinar uar ortaine, yú i Hristo lá anaie ortana. 17 Ente, qui i Hristo lá anaie ortana, savielda muntan ná; nalde en úcarieldassen. 18 É yú i aquálier Hristosse váner. 19 Qui mi coivie sina erinqua apánielve estelelva Hristosse, nalve mici ilye atani i anvalde *ofelmeo.
	20 Ono i Hristo é anaie ortana qualinallon, minya yáve ion aquálier. 21 An ve qualme túle ter atan, yú enortáve qualinaiva ter atan ná. 22 An ve Atande illi qualir, sie yú Hristosse illi nauvar cárine coirie.
 23 Mal ilquen véra lúryasse: Hristo i minya yáve, epeta i nar Hristova tulesseryasse, 24 tá i metta, íre antas olla i aranie Erun ar i Ataren, apa metyanes ilya túre ar mehte. 25 An mauya sen ture tenna Eru panya ilye ñottor nu taluryat. 26 Ve i métima ñotto qualme nauva metyana. 27 An Eru “apánie ilye nati nu taluryat”. Mal íre quetis in ilye nati anaier panyane nu túrerya, ná aşcénima in isse ye panyane ilye nati nu se ua nótina mici tai. 28 Mal íre ilye nati nauvar panyane nu túrerya, tá i Yondo immo panyuvaxe nu i túre yeo panyane ilye nati nu se, carien Eru ilqua illin.
	29 Qui lá, mana caruvar i nar sumbane qualinain? Mana castalta náven sumbane tien qui qualinar laume nauvar ortane? 30 Ente, mana castalva panien inwe raxesse ilya lúmesse? 31 Ilya auresse quálan – tambe nanwa síve ece nin laitaxe eldenen, hánor, mi Hristo Yésus Herulva. 
32 Au náne mi atanion lé in amahtien verce celvannar Efesusse, manen ta náne aşea nin? Qui qualinar lá nauvar ortaine, alve mate ar suce, an enwa qualuvalve! 32 Áva na tyárine ranya: Qui mo termare mici ulce queni, máre haimi nauvar hastaine. 34 Ñeta laice mi faila lé ar áva úcare, an ear ennoli i penir istya pa Eru. Quétan tyarien le fele nucumnie!
	35 Mal quén quetuva: “Manen qualinar nauvar ortane? Mana nauva i nostale hroaron yassen tuluvalte?” 36 A úhanda quén! Ya reril ua carna coirea qui uas minyave quale; 37 ar ta ya reril ua i hroa ya euva, mal helda erde – cé orio, cé hyana nostale laimo – 38 ono Eru anta san hroa aqua ve  mára ná henduryatse, ar ilya erden véra hroarya. 39 Ilya hráve ua i imya hráve, mal atani samir nostalelta, ar ea hyana nostale hráveo mi yaxir, ar hyana nostale hráveo mi aiwi, ar hyana nostale mi lingwi. 40 Ar ear meneldie hroar ar hroar cemende, mal i meneldie hroaron alcar hyana nostaleo ná, ar lá i imya nostaleo ve i alcar i hroaron cemende. 41 Anaro alcar véra nostaleryo ná, ar Işilo alcar exe ná, ar tinwion alcar exe ná; é tinwe ua ve hyana tinwe mi alcar.  
	42 Sie ná yú i enortáve qualinaiva: Nas rérina mi *nancárima sóma; nas ortana mi sóma han nancarie. 43 Nas rérina pen alcar; nas ortana alcaresse. 44 Nas rérina ve hroa ermava; nas ortana ve hroa faireva. 45 Sie yú ná técina: “I minya nér, Atan, olle coirea onna.” I métima Atan olle faire antala coivie. 46 Ananta i minya ua ta ya faireva ná, mal ta ya ermava ná; epeta tule ta ya faireva ná. 47 I minya atan et i cemello ná ar cárina astova; i attea atan ná et menello. 48 Ve i quén cárina astova, sie nar yú i náner cárine astova, ar ve i meneldea quén ná, sie nar yú i nar meneldie. 49 Ar aqua ve ocólielve i emma i queno carna astova, coluvalve yú i meneldea queno emma. TIL HIT
50 Mal quetin, hánor: Hráve yo serce uat pole náve aryon araniéno Eruo; ente, ya *nancárima ná ua haryuva ta ya han nancarie ná. 51 Yé! Nyáran len fóle: Illi mici vi uar qualuva, mal illi mici vi nauvar vistane, 52 mi erya lú, mi hendo tintilie, íre i métima hyóla nauva hláraina. An i hyóla lamyauva, ar qualinar nauvar ortane mi sóma han nancarie, ar elve nauvar vistane. 53 An mauya *nancárima sinan panya insasse sóma nancarie pella, ar mauya fírima sinan panya insasse ilfirin sóma. 54 Mal íre fírima sina panya insasse ilfirin sóma, tá martuva i quetie ya técina ná: “Qualme anaie nancarna tennoio! 55 Qualme, masse apairelya? Qualme, masse nastalya?” 56 I nasta qualmeva úcare ná, mal úcareo túre i Şanye ná. 57 Mal hantale Erun, an antas ven i apaire ter Yésus Hristo Herulva! 58 Etta, hánonyar, na voronde, tulce – illume carila úve mí Heruo molie, istala i molielda ua muntan i Herusse.
RANTA 16 
Pa i hostie i airin: Tambe cannen i ocombin Alatiasse, síve yú elde cara! 2 Nai ilquen mici le, ilya minya auresse i otsolo, satuva telpe – i nonwe ya ece sen anta. Sie, íre tuluvan, ua euva maure care hostier tá. 3 Mal íre tuluvan tar, mentauvan cilmeldo neri Yérusalemenna arwe tecettaron, colien annalda. 4 Qui ecuva yú inyen lelya, lelyuvalte óni.
	5 Mal tuluvan lenna íre eménien ter Maceronia – an tienen Maceronio tuluvan – 6 ar aselde cé termaruvan, hya lemyuvan ter i hríve. Tá poluvalde menta ni tienyasse ata, yanna polin lelya.
7 An uan mere vele le sí, lahtala ménalda, an samin i estel i lemyuvan aselde ter ambe anda lúme, qui i Heru lave. 8 Mal lemyan Efesusse tenna Aşar Otsolaron, 9 an hoa fenna molienna anaie latyana, ar ear rimbali i tarir ninna. 
	10 Íre Timoşeo tuluva, cena i nauvas léra ruciéno mici le, an cáras i Heruo molie, ve care inye. 11 Etta lava *úquenen nattire se. Áse menta lendaryasse rainesse, tulieryan ninna, an hópan sen, as i hánor.
	12 Sí pa Apollo hánolva: Hortanenyes rimbe quettalínen tule menna, as i hánor, ananta şelmarya úne tule sí, mal tuluvas íre ecuva sen. Na cuive, na tance i saviesse, na vie, na taure! 14 Tyara ilye nattoldar marta melmesse.
	15 Sí hortan le, hánor: Istalde i nosserya Stefánas ná i minya yáve Acaiasse, ar i panyaneltexer náven núror i airin. 16 Sie mauya yú elden panya inde nu taiti queni ar illi i molir uo ar mótar. 17 Mal nanye valima pan Stefánas ar Fortunáto ar Acaico nar sisse, an ómu elde uar asinye, té aquátier maurenya. 18 An ceutanelte fairenya ar fairelda. Etta cama taiti queni mai.
	19 I ocombe Asiasse *suila le. Aquila yo Prisca, as i ocombe, *suilar le holmo i Herusse. 20 Ilye i hánor *suilar le. Á suila quén i exe aire miquenen.
	21 Sisse ea ninya, Paulo, *suilie, véra mányanen. 22 Qui aiquen ua mele i Heru, nai nauvas húna! Maran ata! 23 Nai i Heru Yésuo lisse euva aselde! 24 Nai melmenya euva as illi mici le mi Hristo Yésus.RANTA 1 
Minya quentanya, alcarinqua Şeofílo, tencen pa ilye i nati yar Yésus *yestane care ar peanta, 2 tenna i aure yasse anes mapana ama, apa antanes canwar i apostelin i cildes. 3 Tien yú tannes inse coirea rimbe tanwalínen apa perpéres, nála cénaina lo té ter auri *canaquean, carila sinwe i nati yar apir Eruo aranie. 4 Ar omentieryassen aselte antanes tien i canwar: “Áva lelya oa Yerúsalemello, mal á lemya, hopila tan pa ya i Atar antane vandarya, ar pa ya hlasselde nillo. 5 An Yoháno sumbane nennen, mal elde nauvar sumbane Aire Feanen lá rimbe auri ho sí.”
	6 Sí íre anelte ocómienwe, maquentelte senna: “Heru, ma envinyatal i aranie Israélen lúme sinasse?” 7 Quentes téna: “Ua elden ista i lúmi ar lúr yar i Atar apánie véra túreryasse, 8 mal camuvalde túre íre i Aire Fea tuluva lenna; ar nauvalde astarmonyar mi Yerúsalem ar i quanda Yúrea ar Samária véla, ar cemeno anhaira rantanna.”
	9 Ar apa quentes nati sine, lan tíranelte, anes ortaina, ar lumbo se-nurtane hendultalto. 10 Ar íre yentelte ama mir menel íre oantes, yé! nér atta mi ninqui larmar tarnet ara te, 11 ar quentette: “Neri Alileallo, manen ná i táralde yétala menel? Yésus sina, ye náne cámina ama lello mir i lumbo, entuluva sie, mí imya lé ya tirneldes lelyala mir menel.”
	12 Tá nanwennelte mir Yerúsalem i orontello estaina Oron *Milloaldaron, ya hare ná  Yerúsalemenna, *os *sendarelenda oa. 13 Tá, meniéla minna, lendelte ama mir i oromar yasse marnelte, Péter ar Yoháno ar Yácov ar Andréo, Filip ar Şomas ar Mattéo, Yácov Alféoion ar Símon i Sélot, ar Yúras Yácovion. 14 Illi mici te náner voronde hyamiesse, as nisseli ar María amil Yésuo, ar as hánoryar.
	15 Sí yane auressen Péter oronte et endello i hánoron – i şánga náne *os queni *yúquean tuxa – ar quente: 16 “Neri, hánor, mauyane i Tehtelen náve carna anwa, ta ya i Aire Fea quente nóvo ter Láviro anto pa Yúras, ye tanne i tie in namper Yésus. 17 An anes nótina mici vi ar camne ranta núromolie sinasse.” 18 (Nér sina ñente resta i *paityalénen úfailiéno, ar lantala hatsenen rúves i endesse, ar ilye hirdiryar uller et sello. 19 Ta olle sinwa illin i marner Yerúsalemesse, ar etta sana resta náne estaina lambeltasse Aceldama, ya tea: Resta Serceva.)
 20 “An anaie técina i Parmasse Airelírion: 'Nai mardarya nauva lusta, ar nai *úquen maruva tasse', ar: 'Nómerya ortíriéno lava exen mapa.'  21 Etta mauya ven cile er i nerion i túler uo aselve ter i quanda lúme yasse i Heru Yésus lende minna ar ettenna mici vi, 22 i yestallo íre Yoháno sumbeáne ar tenna i aure yasse anes cámina ama vello. Quenen mici té mauya náve astarmo aselve pa enortierya.”
	23 Ar tulyanelte ompa atta, Yósef estaina Varsappas, ye sáme i epesse Yusto, ar Mattías. 24 Ar hyamnelte ar quenter: “Elye, Héru ye ista illion endar, cara sinwa man icíliel 25 camien i núromolie ar nóme ve apostel yar Yúras hehtane menien véra nómeryanna.” 26 Ar hantelte *şanwali pa tu, ar i *şanwa tenge Mattías, ar anes nótina imíca i minque aposteli.
RANTA 2 
Íre i aure aşaro Otsolaron Otso náne túlienwa, anelte illi uo mi er nóme, 2 ar rincinen túle menello ran ve hlápula naraca súrio, ar quantes i quanda coa yasse engelte. 3 Ar lambar ve etsátaina náreva nemner tien, ar hamunes ilquende mici te. 4 Tá illi mici te náner quátine Aire Feanen ar *yestaner quete *alavéle lambelissen, ve i Faire antane tien carpa.
	5 Ar enger Yerúsalemesse Yúrali marila tasse, *ainocimye neri, ilya nórello nu menel. 6 Sie, íre ran sina martane, i liyúme ocomne ar náne rucina, an ilquen mici te hlasse te quéta véra lamberyasse. 7 Anelte captaine ar mi elmenda, quetila: “Yé, ilye queni sine i quétar nar Alileallo, lá? 
8 Ananta manen ná i hláralve, ilquen mici vi, véra lamberya yassen anelve nóne? 9 Queni ho Parşea ar Meria ar Elam, queni i marir mi Mesopotamia, Yúrea ar Capaprocia, Pontus ar Ásia, 10 ar Frihia ar Pamfylia, Mirrandor ar i ménar Livio, hare Cirénenna, ar i utúlier Rómallo, Yúrar ar quérinar véla, 11 queni ho Hréte ar Aravia – hláralvet quéta vére lambelvassen pa Eruo túre cardar!” 12 Anelte ara inte elmendanen ar hanyaner munta, quetila quén i exenna: “Mana ná nat sina?” 13 Mal exeli, yaiwesse téna, quenter: “Nalte quante lisse limpeo!”
	14 Mal Péter oronte as i minque ar ortane ómarya ar quente téna: “Neri Yúreallo ar ilye elde i marir Yerúsalemesse, nai si nauva sinwa len, ar á lasta quetienyannar: 15 Queni sine é uar quante limpeo ve intyalde, an si i neldea lúme i aureo ná. 16 Úsie, si ná ya náne quétina ter Yoel i Erutercáno: 17 'Ar i métime auressen,' Eru quete, 'ulyauvan fairenyo ilya hrávenna, ar yondoldar ar yeldeldar quetuvar ve Erutercánor, ar nesse nerildar cenuvar mauri, ar yáre nerildain óluva olollínen, 18 ar yú hanwe ar inye mólinyannar ulyauvan fairenyo ente auressen, ar quetuvalte ve Erutercánor. 19 Ar antauvan tanwali menelde or le ar tannali cemende nún, serce ar náre ar híşie usqueva; 20 Anar oluva mornie ar Işil oluva serce, nó i Héruo túra ar meletya aure tuluva. 21 Ar ilquen ye yale i Héruo essenen nauva rehtana.'
	22 Neri Israélo, hlara quettar sine: Yésus Násaretello, nér ye Eru panyane epe le taure cardalínen ar tanwalínen ar tannalínen yar Eru carne sénen endeldasse, ve elde istar, 23 nér sina, ve quén antana olla, Eruo tanca panonen ar i istyanen ya sámes nóvo, tancelde tarwesse úşanyaron mánen ar nacanter se. 24 Mal Eru ortane se lehtiénen qualmeo núti, an úne cárima qualmen hepitas. 25 An Lávir quete pa sé: 'Illume cennen i Héru epe hendunyat, an náse ara formanya, ni-pustien návello pálina. 26 Etta endanya náne valima ar lambanya quente pa túra alasse. Ente, yú hrávenya maruva estelde, 27 an ual hehtuva feanya Mandostosse; yú ual lavuva vorondalyan cene quelexima sóma. 28 Acáriel sinwe nin i tier coiviéva; ni-quantuval alassenen cendelelyallo.'
	29 Neri, hánor, nin ná lávina quete lérave lenna pa i *atartur Lávir, i effirnes ar náne talana sapsaryanna, ar noirirya ea mici vi tenna aure sina. 30 Etta, pan anes Erutercáno ar sinte i Eru antane sen vanda pa panie mahalmaryasse quén yáveo oşweryo, 31 sámes apacen ar quente pa i  enortave i Hristova, in únes hehtana Mandostosse; ente, hráverya ua cenne quelexima sóma. 32 Yésus sina Eru enortane, pa ya illi mici me nar astarmor. 33 Etta, pan anes ortana Eruo formanna ar camne i Aire Fea Ataryallo i vandanen ya hé náne ániéla, et-ulyanes si ya cénalde ar hláralde. 34 An Lávir ua oronte menelenna, mal isse immo quete: 'I Héru quente herunyanna: Hara ara formanya, 35 tenna panyuvan ñottotyar ve tulco talutyant.' 36 Etta nai i quanda nosse Israélo istuva in Eru carne se Heru ar Hristo, Yésus sina ye tarwestanelde.”
	37 Íre hlasselte ta anelte círine endaltasse, ar quentelte Péterenna ar i hyane apostelinnar: “Neri, hánor, mana caruvalme?” 38 Péter quente téna: “Hira inwis, ar nai ilquen mici le nauva sumbana Yésus Hristo essenen apsenien úcarildaiva, ar camuvalde i anna Aire Feava. 39 An elden i vanda ná, ar hínaldain ar in nar haire – illi i yaluva i Heru Ainolva insenna.” 40 Ar rimbe hyane quettalínen *vettanes tien ar hortane te, quetila: “Á na rehtane quarca *nónare sinallo!” 41 Etta i camner quettarya náner sumbane, ar yana auresse *os fear húmi nelde náner napánine. 42 Ar anelte voronde mí peantáve i apostolion ar mí otornasse, i raciesse i massava ar i hyamiessen. 
	43 Rucie lantane ilquenna, ar rimbe elmendali ar tanwali martaner ter i aposteli. 44 Illi i sáver náner uo samiesse ilqua *alasatya, 45 ar vancelte armaltar ar i restar yar haryanelte ar etsanter i telpe illin, aiqueno maurenen. 46 Ar aure apa aure anelte i cordasse, nála er sámo, ar rancelte massa i coassen, matila mattalta mi alasse ar arwe poica endo, 47 laitala Eru ar arwe i lisseo i quanda lieo, lan ilya auresse i Heru napánane tien i náner rehtane.
RANTA 3 
Sí Peter ar Yoháno lender ama mir i corda i lúmesse hyamiéno, i nertea lúme. 2 Ar nér ye náne *úlévima amilleryo súmallo náne cólaina tar, ar panyaneltes ilya auresse ara i ando i cordo ya náne estaina i Mairea, arcieryan annar oraviéva ho i ménaner mir i corda. 
3 Íre cennes Péter ar Yoháno lelyea i cordanna, arcanes tullo annar oraviéva. 4 Mal Péter, as Yoháno, yente senna ar quente: “Ámet yéta!” 5 Etta tances henduryat tusse, sanila i camuvas nat tullo. 6 Mal Péter quente: “Telpe ar malta uan harya, mal ya é samin antan lyen: Essenen Yésus Hristo Nasaretello, á vanta!” 7 Ar nampeses formaryasse ar ortane se. Mí imya lú talluniryat ar i oxor imbi tál ar telco oller tulce, 8 ar campes ama ar vantane, ar lendes asette mir i corda, vantala ar capila ar laitala Eru. 9 Ar i quanda lie cenne se vantala ar laitala Eru. 10 Ente, sintelte man anes, in isse náne i nér ye nóvo hamme camien annar oraviéva ara i Mairea Ando i cordasse, ar anelte quátine elmendanen ar náner ara inte yanen náne martiéla sen.
11 Íre i nér himyane Péter ar Yoháno, i quanda lie, nála captaine, norner uo téna i nómesse estaina i Tarmatéma Solomondo. 12 Cenila ta, Péter quente i lienna: “Neri Israélo, manen ná i nalde elmendasse pa si, ar mana castalda yétien met ve qui véra melehtemmanen hya *ainocimiemmanen atyáriemmes vanta? 13 I Aino Avrahámo ar Ísaco ar Yácovo, atarelvaron Aino, acárie Yésus núrorya alcarinqua, sé ye elde antaner olla ar laquente epe Piláto cendele, ómu hé merne lerya se. 14 Elde laquenter i aire ar faila, ar arcanelde i camumnelde nér ye náne nahtar, 15 mal nacantelde i Turco coiviéva. Mal Eru ortane se qualinallon, pa ya illi mici me nar astarmor. 16 Etta, saviemmanen esseryasse, esserya acárie nér sina polda, sé ye yétalde ar ye istalde, ar i savie ya ea ter se ánie sen mále epe henduldat.
17 Ar sí, hánor, istan i carnelde sie peniesse istyava, ve turcoldar yú carner. 18 Mal sie Eru acárie nanwe i nati yar nóvo carnes sinwe ter ilye tercánoryaron anto: i Hristorya perperumne.
	19 Etta hira inwis ar quera inde! Tá úcareldar nauvar *aupsárine, lavila lúmin ceutiéva tule i Héruo cendelello. 20 Sie mentauvas i Hristo sátina len, Yésus, 21 ye mauya menelen hepe tenna i lúmi envinyatáveva ilye nativa, pa yar Eru quente antonen airi tercánoryaron, yalúmesse. 22 É Móses quente: “I Héru Ainolda ortauva Erutercáno mici hánoldar, ve ní.
23 É ilya quen ye ua lasta sana Erutercáno nauva nancarna lieryallo.” 24 Ar ilye i Erutercánor, ho Samuel innar hilyaner se –  illi i equétier – yú acárier sinwe auri sine. 25 Elde nar yondor i Erutercánoron ar i véreo ya Eru tulcane as atarildar, quetila Avrahamenna: 'Ar erdelyasse ilye i nossi cemeno nauvar aistane.' 26 Apa Eru ortane Yondorya, eldenna minyave se-mentanes aistien le, queriénen ilquen oa olce cardaldallon.”
RANTA 4 
Íre carampette i lienna, i hére *airimor ar i cordo hesto ar i Sanducear túler túna, 2 nála rúşie pan peantette i lien ar carnet sinwe i *enortale qualinallon Yésunen. 3 Ar panyanelte máltat tusse ar panyaner tu mandosse tenna i hilyala aure, an şinye náne tulinwa. 4 Mal rimbali imíca i hlasser i quetta sáver. Ar i nóte i nerion oronte tenna húmi lempe.
	5 Túle i hilyala auresse i ocomner i turi ar i amyárar ar i parmangolmor Yerúsalemesse, 6 as Annas i héra *airimo ar Caiafas ar Yoháno ar Alexander ar illi i náner i nosseo i héra *airimo. 7 Apa panie tu endaltasse maquentelte: “Mana túrenen hya mano essenen carneste nat sina?” 8 Tá Péter, quanta Aire Feo, quente téna: “Turcor i lieo ar amyárar, 9 qui namme aure sinasse céşaine pa mára carda nimpa neren, ar merilde ista mannen nér sina acámie málerya, 10 nai nauva sinwa illin mici le ar i quanda lien Israélo i sá martane i essenen Yésus Hristo Nasaretello, ye elde tarwestaner mal Eru ortane et qualinaillon. Issenen nér sina tára sisse epe le málesse.
11 Si ná i ondo ya náne nótina ve munta lo elde i carastaner, ya olólie i vinco cas. 12 Ar rehtie ua ea aiquen hyananen, an yú ua antana hyana esse nu menel yanen mauya ven náve rehtane.”
	13 Íre cennelte manen lérave Péter ar Yoháno quenter, ar sinter i anette *tengwalóre ar senwe neri, anelte quátine elmendanen, pan yú sinteltet ve queni i náner as Yésus. 14 Íre cennelte i nér ye tarne asette, sé ye camne mále, sámelte munta quetien ana tu. 15 Etta, apa canie tun lelya et i ocombello, carnelte úvie uo, 16 quetila: “Mana caruvalve sine nerin? An tanwa ya queni istar amartie ter tu, aşcénima illin i marir Yerúsalemesse, ar ua ece ven laquete sa. 17 Mal pustien sa návello vintana ambe palan i liesse, alve naitya tu, in ávatte quetuva ambe esse sinanen aiquenna.”
18 Ar apa yalie tu cannelte tun i mauyane tun aqua pusta quete ar peanta Yésuo essenen. 19 Mal hanquentasse Péter quente téna: “Qui faila ná Eruo hendusse lasta lenna ar lá Erunna, alde name inden! 20 Mal emme uat pole pusta quete pa yar ecéniemme ar ahláriemme.” 21 Apa ambe quentelte túna aice quettalínen lehtaneltet, pan ualte hirne casta paimetien tu, ar castanen i lieo, an illi mici te antaner alcar Erun pa ya martiéla né. 22 An i nér yesse tanwa sina nestiéva náne martienwa sáme amba lá loar *canaquean.
23 Apa anette lehtane lendette vérattannar ar nyarner tien i nati yar i hére *airimor ar i amyárar náner quétiléla túna. 24 Hlarila ta, er sámanen ortanelte ómalta Erunna ar quenter: “Hér, elye ná ye carne menel cemenye ar yar ear tusse, 25 ar ye Aire Feanen quente ter i anto Lávir atarelmo, núrolya: 'Manen ná i liendeli amortar ar lieli sánar pa luste natali? 26 Cemeno arani atárier ar i cánor ócómier ve er, i Hérunna ar Hristoryanna.' 27 An é ocomnelte osto sinasse, Herol ar Pontio Piláto ar ennoli i liendion, aire núrolyanna, Yésus, ye *elpanel, 28 carien yar mályanen ar cilmelyanen nóvo utulciel martumner.  29 Ar sí, Héru, á tunta *lurweltar, ar lava mólilyain quete quettalya ilya veriénen, 30 íre rahtal mályanen nestien, ar íre tanwali ar tannali martar essenen aire núrolyo, Yésus.
31 Ar apa quentelte i arcande, i nóme yasse anelte ócómienwe náne pálaina, ar ilquen mici te náne quátina i Aire Feanen ar quente Eruo quetta veriénen.
	32 Ente, i liyúme ion sáver sámer er enda ar fea, ar *úquen mici te quente pa *aiqua ya sámes i ta náne vérarya, mal haryanelte ilye nati uo. 33 Ar túra túrenen i aposteli et-antaner *vettielta pa i enortave Yésus Hristova, ar túra Erulisse caine illinnar mici te. 34 É enge *úquen arwa maureo mici te, an illi i sámer restar hya coar vancer tai ar talle i telpe ya ñentelte i vácine natin 35 ar panyaner ta epe i apostelion talu. Tá mo etsate ilquenen ve maurelta náne. 36 Sie Yósef, ye i apostellon camne i epesse Varsappa – ya tea Tiutaleo Yondo – quén i Leviron, nóna Ciprusse, 37 ye sáme resta, vance sa ar talle i telpe ar panyane sa epe i apostelion talu.
RANTA 5 
Mal nér yeo esse náne Ananías, as Saffíra verirya, vance resta ya sámes 2 ar nuldave hempe ranta i telpeo ya ñentes, ve yú verirya sinte. Talles rie ranta ar panyane sa epe i apostolion talu. 3 Mal Péter quente: “Ananías, manen ná i Sátan ánie lyen verie hurien i Aire Fean ar panya oa elyen ranta i telpeo ya ñentel i restan? 4 Lan haryanelyes, ma únes véralya? Ar apa anes vácina, ma ual en lertane cile mana carumnel? Mana castalya carien taite carda? Uhúriel, lá atanin, mal Erun!” 5 Íre hlasses quettar sine, Ananías lantane undu ar effirne. Ar túra rucie túle illinnar i hlasser sa. 6 Mal i nesse neri oronter, se-vaitaner lannelissen, ar coller se ettenna sapsaryanna.
	7 Apa lúmi nelde verirya túle minna, lá istala ya martiéla né. 8 Péter quente senna: “Ánin nyare, ma vanceste i resta nonwe sinan?” Quentes: “Ná, ta náne i nonwe.” 9 Mal Péter quente senna: “Manen ná i aneste er sámo tyastien i Héruo faire? Yé! I talu ion taller verulya sapsaryanna nát epe i fenda, ar coluvalte lyé ettenna.” 10 Mí imya lú lantanes undu epe Pétero talu ar effirne. Íre i nesse neri túler minna, hirneltes qualina, ar colleltes ettenna ar antane sen sapsa ara verurya. 11 Etta túra rucie túle or i quanda ocombe ar or illi i hlasser pa nati sine.
	12 Ente, ter i apostolion mát rimbe tanwali ar tannali martaner imíca i lie, ar illi mici te ocomner Solomondo tarmatémasse, nála er sámo. 13 *Úquen i exion veryane *erta inse téna, ananta i lie laitane te. 
14 Ente, ennoli i sáver i Herusse náner napánine, liyúmeli nelliva ar nisseliva véla. 15 Etta tallelte i hlaiwar ettenna ar panyaner te tasse pitye caimalissen ar tulmalissen, merila rie i Péter, íre lahtanes, hatuva leo ennolinnar mici te. 16 Ar i liyúme i ostollon pelila Yerúsalem ocomne, colila hlaiwali ar i náner nwalyaine lo úpoice fairi, ar ilquen mici te náne nestana.
	17 Mal i héra *airimo ar i enger óse, i heren Sanducearon ya enge tá, oronter ar náner quátine *hrúcennen, 18 ar panyanelte mát i apostelinnar ar panyaner te i ostomandosse. 19 Mal i lómisse i Héruo vala pantane i mando andor, talle te ettenna ar quente:  20 “Á lelya, ar tarila i cordasse á quete i lienna ilye i quetier pa coivie sina!” 21 Apa hlasselte ta, lendelte árasse mir i corda ar peantaner.
	 Íre i héra *airimo ar i enger óse túler, comyanelte i Tára Combe ar i quanda ocombe amyáraron i yondoron Israélo, ar mentaneltet i mandonna talien te. 22 Mal íre i cánor túler tar, ualte hirne te i mandosse. Apa nanwenie nyarnelte: 23 “I mando hirnelme pahta ilya varnassenen, ar i cundor tarila ara i fendar, mal íre latyanelme i mando ualme hirne aiquen i mityasse.” 24 Íre i cordo hesto ar i héra *airimo véla hlasser quettar sine, anelte útance pa nati sine ar pa mana martumne sina nattonen. 25 Mal nér túle ar nyarne tien: “Yé! I neri i panyanelde i mandosse ear i cordasse, tarila ar peantala i lien!” 26 Tá i hesto lende oa as cánoryar ar taller te, mal pen orme, pan runcelte ho in i lie.nahtuvar te sarni¨nen.
27 Talleltet ar panyaner te epe i Tára Combe. Ar i héra *airimo quente: “Antanelme len i canwa: Á pusta peanta esse sinasse! Ananta, yé! aquátielde Yerúsalem peantáveldanen, ar merilde tala ner sino serce menna!” 29 Hanquentasse Péter ar i hyane aposteli quenter: “Mauya men hilya Eruo canwar or tai atanion. 30 Atarilvaron Aino ortane Yésus, ye elde nacanter lingiénen se aldasse. 31 Eru ortane se formaryanna ve Turco ar *Rehto, antáven inwis Israélen, ar apsenie úcariva. 32 Ar elme nar astarmor pa nattor sine, ve ná i Aire Fea, ya Eru antane in lastar canwaryar.”
	33 Íre hlasselte ta, feldelte harne ar merner nahta te. 34 Mal enge nér ye oronte i Tára Combesse, Farisa yeo esse náne Amaliel, *şanyepeantar melda i quanda lien. Cannes: “Á tulya i neri i ettenna şinta lúmen.” 
35 Tá quentes téna: “Neri Israélo, cima inde pa ya merilde care sine nerin. 36 An nó auri sine Şeuras oronte, quetila i anes valdea, ar nóte nelliva, *os tuxar canta, lender óse. Mal anes 
nahtana, ar illi i cimner canwaryar náner vintane ar nancarne. 37 Apa sé Yúras Alileallo oronte, mí rí yassen i lie náne nótina, ar tunces oa ennoli apa inse. Ananta sana nér qualle, ar illi i cimner canwaryar náner vintane.  38 Ar ve nati tarir sí, quetin lenna: Lava sine nerin náve ar áva tarce te, an qui natto sina hya carie sina atanillon ná, nauvas nancarna, 39 mal qui Erullo nás, ualde poluva nancare te. Tira inde, i ualde nauva hírine mahtala Erunna!”
40 Tá cimnelte ya quentes. Apa tultave i aposteli rípeltet ar canner tien: “Ava quete mi esse Yésuo!” Tá lávelte tien mene.
	41 Té, etta, oanter i Tára Combello mi alasse, pan anelte nótine valde perperien yaiwe i essen. 42 Ar ilya auresse, i cordasse ar i coassen, ualte pustane care sinwa i evandilyon pa Yésus Hristo.
RANTA 6 
Mal yane auressen, lan i nóte hildoron oronte, i Hellenyar náner nurrula i Heveryannar, pan *verulóraltar úner címine i ilaurea etsatiesse. 2 Etta i yunque yalder i hildoron liyúme intenna ar quenter: “Ua mára men hehta Eruo quetta etsatien matso i sarnossen. 3 Etta, hánor, á cesta mici inde neri otso i samir mára *vettie, quante faireo ar sailiéno, ar panyuvalmet topien maure sina, 4 mal elme en antauvar imme i hyamien ar i núromolien i Quetto.”
5 Ar ya quentelte nemne mára i quanda liyúmen, ar cildelte Stefáno, nér quanta saviéno ar Aire Feo, ar Filip ar Procoro ar Nicanor ar Timon ar Parmenas ar Nicolao, *quernamo Antiocello, 6 ar panyaneltet epe i aposteli, ar apa hyamie panyanelte máltat tesse.
	7 Ar Eruo quetta alle, ar i hildoron nóte oronte lintave Yerúsalemesse, ar hoa şanga *airomolíva panyaner inte nu i savie.
	8 Mal Stefáno, quanta Erulisseo ar níreo, carne taure tanwali ar tannali imíca i lie. 9 Mal oronter nelli i *yomencoallo estaina Leryanaiva, ar ennoli i túler Cireneallo ar Alexandriallo, costien as Stefáno. 10 Mal ualte polde tare i sailienna ar i fairenna yainen carampes. 11 Tá nuldave carnelte nelli quete: “Ahlárielmes quéta naiquetiéli ana Móses ar Eru.”
12 Ar valtanelte i lie ar i amyárar ar i parmangolmor, ar lantanelte senna ar namper se, ar tulyaneltes mir i Tára Combe. 13 Ar yaldelte furila astarmoli, i quenter: “Nér sina ua pusta quete quettar ana aire nóme sina ar ana i Şanye. 14 An ahlárielmes quéta i sina Yésus Nasaretello hatuva undu nóme sina ar vistauva i haimi yar acámielve Mósello.”
	15 Ar íre illi i hámaner i Tára Combesse yenter se, cennelte i cendelerya ná ve valo cendele.
RANTA 7 
Mal i héra *airimo quente: “Ma nattor sine ear sie?” 2 Eques: “Neri, hánor ar atari, hlara! I Aino Alcaro tanne inse Avraham atarinyan lan anes Mesopotamiasse, nó marnes mi Ħáran, 3 ar quentes senna: 'Á auta nórelyallo ar nosselyallo ar tula i nómenna ya tanuvan lyen.'
4 Tá lendes et i nórello Caldeaiva ar marne mi Ħáran. Ar talo, apa atarya qualle, Eru tyarne se leve nóre sinanna yasse elde sí marir. 5 Ananta hé ua antane sen aryono ranta sasse, yando lá i cemen nu tallunirya, mal hé antane sen i vanda i sa-antauvanes sen harieryan sa, ar apa sé erderyan, lan en pennes hína. 6 Ente, sin quente Eru, in erderya marumne ve etyar ettelea nómesse, ar i lie carumner te móli ar tyarumner tien moia, ter loar tuxi canta. 7 Ar 'i nóre yan nauvalte móli inye namuva,' quente Eru, 'ar epeta etelelyuvalte ar caruvar núromolie nin nóme sinasse.' 8 Ar sen-antanes vére *osciriéva, ar sie ónes Ísac ar *oscirne se i toltea auresse, ar Ísac óne Yácov, ar Yácov i *nossetúri yunque. 
9 Ar i *nossetúri, quante hrúceno Yósefenna, vancer se mir Mirrandor. Mal Eru enge óse, 10 ar etelehtanes se et ilye şangieryallon ar antane sen lisse ar sailie epe Fáro aran Mirrandoro. Ar hé panyane se turien Mirrandor ar quanda coarya. 11 Mal saicele túle i quanda nórenna Mirrandoro ar Canáano, é túra şangie, ar atarilvar uar hirne matta. 12 Mal Yácov hlasse i enge matta Mirrandoresse, ar mentanes atarilvar i minya lú. 13 Ar mí attea lú Yósef apantane inse hánoryain, ar Yósefo nosse náne carna sinwa Fáran. 14 Mentala menta, Yósef yalde Yácov atarya ar ilya nosserya, queni lempe *otoquean. 15 Yácov ununte mir Mirrandor. Ar effirnes, ve carner atarilvar, 16 ar anelte talane Hyecemenna ar aner panyane i noirisse ya Avraham ñente Ħamoro yondollon nonwen telpeo.
	17 Íre i lúme túle har i vandan ya Eru carne sinwa Avrahámen, i lie alle ar oronte túra nótenna Mirrandoresse, 18 tenna hyana aran oronte or Mirrandor, ye ua sinte Yósef. 19 Sé *yuhtane
finie atarilvannar ar carne ulco tien, mauyala te panya lapseltar ettenna, qualieltan. 20 Lúme yanasse Móses náne nóna, ar anes vanima Erun, ar anes hépina ter astari nelde coasse ataryava. 21 Mal íre anes panyana ettenna, Fáro yelde nampe se ar ortane se ve véra yondorya. 22 Ar Móses náne peantana mi ilya sailie Mirrandoro, ar anes taura mi quettaryar ar cardaryar. 
	23 Íre sámes loar *canaquean, túle mir endarya i yétumnes hánoryar, i Israelindi.
24 Ar íre cennes nér ye perpére úfailie, se-varyanes ar antane ahtarie yen perpére orme, petiénen undu i Mirra.
25 Intyanes i hánoryar hanyumner in Eru antauva tien rehtie máryanen, mal ualte hanyane sa. 26 Ar i hilyala auresse túles téna lan mahtanelte, ar néves ata tala te uo rainesse, quetila: 'Neri, nalde hánor! Manen ná i carilde úfailie quén i exenna?' 27 Mal ye náne úfaila armaroryan nirne se oa, quetila: 'Man carne lyé turco ar námo or met? 28 Cé telil nahta ni, ve nacantel i Mirra noa?' 29 Sina quettanen Móses norne oa ar marne Mirian·nóresse, yasse yondo atta nánet nóne sen.
	30 Ar íre loar *canaquean náner vanwe, vala tannexe sen i ravandasse ara Oron Sinai, i uruite náresse neceltusso. 31 Íre Móses cenne sa, ya cennes quante se elmendanen. Mal íre lendes har ceşien, i Héruo óma túle: 32 'Inye atarilyaron Aino, Avrahám ar Ísac ar Yácovo Aino.' Tá palie nampe Móses, ar uas veryane ceşe ambe.
33 I Héru quente senna: 'Á mapa i hyapat talulyalto, an i nóme yasse táral aire talan ná. 34 É ecécien i ulco carna lienyan Mirrandoresse, ar ahlárien ñónielta, ar utúlien undu etelehtien te. Ar sí tula, lye-mentauvan Mirrandorenna.' 35 Móses sina ye quernelte oa, quetila: 'Man carne lyé turco ar námo?', sina nér Eru mentane ve turco ar *etelehto véla, mánen i valo ye tanne inse sen mí neceltussa. 36 Nér sina ettulyane te apa carnes tanwar ar tannar Mirrandoresse ar i Carne Earesse ar i ravandasse ter loar *canaquean.
	37 Sin quente Móses Israelindinnar: 'Eru ortauva len et hánoldallon Erutercáno ve ní.' 38 Isse ná ye enge imíca i ocombe i ravandasse as i vala ye quente senna to Oron Sinai ar as atarilvar, ar camnes coirie quetier antaven ven. 
39 Canwaryannar atarilvar váquenter lasta, mal nirneltes oa ar querner inte endaltasse Mirrandorenna, 40 quetila Áronna: 'Cara men ainoli i polir mene epe me! An Móses sina, ye me-tulyane et Mirrandorello – ualme ista mana amartie sen.'
	41 Etta carnelte *mundolle yane auressen ar taller *yanca i cordonen, ar sámelte alasse  máltato tamannen. 42 Mal Eru querne inse ar antane te olla *vevien menelo hosse, ve anaie técina Erutercánoron parmasse: 'Lau inyen antanelde annar ar *yancar ter loar *canaquean i ravandasse, Nosse Israélo? 43 Mal coldelde i *lancoa Moloqua ar i elen Réfan ainoldava, i emmar yar carnelde *tyerien tai. Etta mapuvan le oa, Vável pella.'
	44 Atarilvar sámer i *lancoa *vettiéva i ravandasse, ve ye quente Mósenna canne i mo carumne sa, ve i emma ya Móses cenne. 45 Ar atarilvar i camner sa yú talle sa as Yosua mir i nóre haryaina lo i lier yar Eru et-hante epe atarilvar. Tasse sa lemne tenna Láviro auri. 46 Hirnes lisse epe Eru ar arcane in isse antauva Yácovo Ainon nóme marien. 47 Mal Solomon náne ye carastane sen coa. 48 Ananta i Antara ua mare coassen cárine mainen, ve i Erutercáno quete: 49 'Menel mahalmanya ná, ar cemen tulco talunyant. Mana nostaleo coa carastuvalde nin, quete i Héru, hya mana nómenya serien? 50 Hya mánya úne ya carne ilye nati sine?'
	51 A nornar, *úoscírine mi enda ar hlaru, tarilde illume i Aire Feanna – tambe atarildar, síve yú elde! 52 Man imíca i Erutercánor atarildar uar roitane? Ar nacantelte i nóvo carner sinwa tulesse i Failo, ye sí ánielde olla ar anahtielde, 53 elde i camner i Şanye ve antana ter vali, mal ualde ehépie sa.”
	54 Íre hlasselde nati sine anelte círine endaltasse, ar múlelte nelciltar senna. 55 Mal isse, quanta Aire Feo, yente mir menel ar cenne Eruo alcar, ar Yésus tára ara Eruo forma. 56 Ar eques: “Yé, cenin menel pantana ar i Atanyondo tára ara Eruo forma!” 57 Mal yámelte taura ómanen ar tamper hlarultat, ar lendelte rimpe uo senna. 		
58 Ar apa hanteltes et i ostollo hantelte sarneli senna. Ar i astarmor panyaner oa lanneltar ara nessa nér yeo esse náne Saul. 59 Ar hantelte sarneli Stefánonna lan hyamanes ar quétane: “Heru Yésus, cama fairenya!” 60 Tá lantanes occaryanta ar yáme taura ómanen: “Heru, áva note úcar sina ana te!” Ar apa quetie ta, effirnes.
RANTA 8 
Saul şáquente i nahtie séva. 
	Yana auresse túra roitie oronte i ocombenna ya enge Yerúsalemesse; illi hequa i aposteli náner vintane ter i ménar Yúreo ar Samário. 2 Mal nelli i runcer Erullo colder Stefáno sapsaryanna, ar carnelte túra nainie sen. 3 Ono Saul lantane i ocombenna mi ita naraca lé. Lelyala mir coa apa coa ar tucila ettenna neri ar nissi véla, hanteset mir mando.
	4 Mal i náner vintane lender ter i nóre, carila sinwa i evandilyon pa i Quetta. 5 Filip ununte mir Samário osto ar carne i Hristo sinwa tien. 6 Er sámanen i şangar cimner i nati quétaine lo Filip lan lastanelte ar tirner i tanwar yar carnes. 7 An enger rimbali i sámer úpoice fairi, ar té etelender yamila taura ómanen. Ente, rimbali i náner *úlévime ar tapte náner nestane. 8 Etta enge olya alasse osto tanasse.
	9 Mal enge i ostosse nér estaina Símon, ye nóvo carne ñúle ar cápe Samário nóre, quetila pa inse i anes túra quén. 10 Ar illi mici te, i ampityallo i antúranna, cimner se ar quenter: “Nér sina Eruo túre ná, ya ná estaina Túra.” 11 Etta cimneltes, pan ter anda lúme anes tyériéla te tatalla ñúleryanen. 12 Mal íre sávelte i quetier Filipo, ye carne sinwe Eruo aranie ar Yésus Hristo esse, anelte sumbane, neri ar nissi véla.
13 Yú Símon sáve, ar apa náve sumbana lemnes as Filip ar náne quátaina elmendanen íre tirnes i tanwar ar taure cardar yar martaner.
	14 Íre i aposteli Yerúsalemesse hlasser i Samária acámie Eruo quetta, mentanelte Péter ar Yoháno téna. 15 Lendette undu ar hyamnet camieltan Aire Fea. 16 An en uas lantane téna, mal anelte rie sumbane mí esse i Heru Yésuo. 17 Tá panyanette máttat tesse, ar camnelte Aire Fea.
	18 Sí íre Símon cenne manen i faire náne antaina paniénen mát, panyanes telpemittali epe te, 19 quetila: “Á anta yú inyen túre sina, in aiquen yesse panyan mányat camuva Aire Fea.” 20 Mal Péter quente senna: “Nai telpelya ar elye nauvat nancarne uo, pan sannel i haryumnel Eruo anna telpen!”
21 Ualye same ranta hya masse mi natto sina, an endalya ua téra epe Eru. 22 Etta hira inwis pa olcie sina, ar á arca i Herullo in endalyo sanwe nauva apsénina lyen, 23 an cenin i nalye hloirea *sála ar naxa úfailiéva.” 24 Hanquentasse Símon quente: “Alde arca i Herullo nin, pustien i nati pa yar quentel tuliello to ninna.”
	25 Sie, apa antanelte quanta *vettie ar quenter i Heruo quetta, nanwennelte Yerúsalemenna, ar carnelte i evandilyon sinwa rimbe mastolissen i Samárearon.
	26 Mal i Héruo vala quente Filipenna, quetila: “Á orta ar mena hyarmenna i mallenna ya mene undu Yerúsalemello mir Asa.” Ta i ravandasse ná.
27 Ar orontes ar lende, ar yé! tasse túle arandur Etopiallo, taura nér nu Candáce, tári i lieo Etiopio. Anes méniéla Yérusalemenna antáven tyerme, 28 mal nanwennes ar hamme norolleryasse hentala Yesaia i Erutercáno. 29 Ar i Faire quente Filipenna: “Mena hare i norollenna ar ása himya!” 30 Filip norne ara sa ar hlasse se hentala Yesaia i Erutercáno, ar eques: “Ma nanwave hanyal mana hental?” 31 Eques: “Manen ecuva nin hanya ire penin aiquen ye tanuva nin mana teas?” Ar arcanes Filipello tule mir i norolle hamien óse. 33 Mal i ranta i tehteleo ya hentanes náne si: “Ve máma anes talana i nahtienna, ar ve eule ye ómalóra ná epe ye hocire tórya, uas pantane antorya. 33 Nucumieryasse i námie náne mapana oa sello. Pa *nónarerya man nyaruva? An coivierya anaie mapana oa cemello.”
	34 Hanquentasse i arandur quente: “Maquetin lye, pa man i Erutercáno quete si? Pa inse hya pa hyana quén?” 35 Filip pantane antorya, ar *yestala tehtele sinallo carnes sinwa sen i evandilyon pa Yésus. 36 Sí íre lendette i mallesse, túlette nómenna yasse enge nén, ar i arandur quente: “Ela, nén! Mana pusta ni návello sumbana?” 37 Filip hanquente: “Qui savil quanda endalyanen, ta pole marta.” 38 Ar cannes i norollen hauta, ar yúyo lendet mir i nén, Filip ar i arandur uo, ar sumbanéses. 39 Apa túlette ama i nenello, i Héruo faire lintave tulyane Filip oa, ar i arandur ua cenne se ambe, an hé lende malleryasse mi alasse. 40 Mal Filip náne hírina Asotosse, ar lendes ter i ména ar carne i evandilyon sinwa ilye i ostoin tenna rahtanes Cesareanna.
RANTA 9 
Mal Saul, en şúyala *lurwe ar nahtie i Heruo hildonnar, lende i héra *airimonna ar arcane sello mentar i *yomencoain Lamascusse, talieryan nútina Yerúsalemenna aiquen ye hirnes náne i Malleo, neri ar nissi véla.
	3 Lendaryasse, íre túlanes hare ana Lamascus, rincanen caltane *os se cala menello, 4 ar apa lantie i talamenna hlasses óma quéta senna: “Saul, Saul, mana castalya roitien ni?” 5 Eques: “Man nalye, Heru?” Eques: “Inye Yésus, ye elye roita! 6 Mal á orya ar tula mir i osto, ar ya mauya lyen care nauva nyárina lyen.”   
	7 I neri i lender óse tarner úpe, an hlasselte i óma, mal uar cenne aiquen. 8 Mal Saul oronte i talamello, ar ómu henyat nánet pante cennes munta. Etta tulyaneltes i mánen ar taller se mir Lamascus. 9 Ar ter rí nelde cennes munta, ar uas mante hya sunce.
10 Enge Lamascusse hildo yeo esse náne Ananías, ar i Heru quente senna mi maur: “Ananías!” Eques: “Sisse ean, Heru.” 11 I Heru quente senna: “Á orya, mena i mallenna estaina Téra, ar mi coarya Yúras á cesta nér estaina Saul, ho Tarsus. An ye! hyámas, 12 ar ecénies mi maur nér estaina Ananías túla minna ar panyea máryat sesse, cenieryan ata.” 13 Mal Ananías hanquente: “Heru, ahlárien rimbalillon pa nér sina, pa ilye i olce nati yar carnes airilyain Yerúsalemesse. 14 Ar sisse acámies túre i hére *airimollon nutien illi i yalir esselyanen.” 15 Mal i Heru quente senna: “Mena, an nér sina ná nin cílina tamma, colien essenya i nórennar ar arannar ar Israelindinnar véla. 16 An inye tanuva sen ilqua ya mauyuva sen perpere essenyan.” 
	17 Tá Ananías lende, ar túles mir i coa, ar panyanes máryat sesse ar quente: “Saul, háno – i Heru, i Yésus ye tanne inse lyen i mallesse yasse túlel, ni-ementaye cenielyan ata ar návelyan quátina Aire Feo.” 18 Ar mi imya lú lantane henyalto ya nemne ve hyalmali, ar poldes ata cene, ar orontes ar náne sumbana. 19 Tá mantes ar náne turyana.
	Rélissen lemnes as i hildor Lamascusse, 20 ar pen hopie carnes Yésus sinwa i *yomencoassen, in isse i Eruion ná. 21 Mal illi i hlasser se náner quátine elmendanen ar quenter: “Ma nér sina ua ye Yerúsalemesse nancarne illi i yalir sina essenen, ar ye túle sir i ennen i tulyauvanes te nútine i hére *airimonnar?” 22 Mal Saul náne turyaina, ar carnes i Yúrar i marner Lamascusse aqua rúcine taniénen i Yésus ná i Hristo.
	23 Apa fárea nóte rélion i Yúrar carner úvie uo, pa manen nancarumneltes. 24 Mal panolta senna olle sinwa Saulen. Ono yú tirnelte i andor harive, auresse yo lómisse véla, nancarien se. 25 Etta hildoryar namper se ar mentaner se undu *rappanen *vircolcasse ter assa i rambasse.
	26 Íre túles Yerúsalemenna néves *erta inse i hildoin, mal illi runcer sello, pan ualte sáve i anes hildo. 27 Mal Varnavas nampe se ar talle se i apostelinnar, ar nyarnes tien ilqua pa manen i mallesse cennes i Heru, ar i hé quente senna, ar manen Lamascusse quentes veriénen mi Yésuo esse. 28 Ar lemnes aselte, lelyala minna ar ettenna Yerúsalemesse, quetila veriénen mí Heruo esse, 29 carpala ar costala as i Yúrar i quenter Hellenya. Mal té carner panoli nancarien se. 30 Íre i hánor túner ta, talleltes undu Césareanna ar mentaner se oa ana Tarsus. 
	31 Sí i ocombe mi quanda Yúrea ar Alilea sáme raine ar náne carastaina ama, ar lan vantanelte ruciesse i Herullo ar mí Aire Feo tiutale, nótelta oronte.
	32 Sí íre Péter lende ter ilye ménar túles undu yú i airinnar i marner Lirdasse. 33 Tasse hirnes nér estaina Éneas, ye náne caitiléla tulmaryasse loassen tolto, pan anes *úlévima. 34 Ar Péter quente senna: “Éneas, Yésus Hristo nesta lye. Á orya ar á *parta caimalya!” Ar oronyes mí imya lú. 35 Ar illi i marner mi Lirda ar Hyaron cenner se, ar querneltexer i Herunna.
	36 Mal Yoppasse enge *hilde yeo esse náne Tavişa, ya tea Lorcas. Anes quanta máre cardaron ar annaron oraviéva yar carnes. 37 Mal ente auressen olles hlaiwa ar qualle. Sóveltes ar panyaner se i oromardesse. 38 Pan Lirda náne hare Yoppanna, íre i hildor hlasser i Péter enge osto tanasse mentanelte nér atta senna arcien sello: “Áva na telwa tuliesse menna!” 39 Tá Péter oronte ar lende aselte. Ar íre túles tar, tulyaneltes mir i oromar, ar ilye i *verulórar tarner óse nírelissen, tanala sen rimbe laupeli ar collali yar Lorcas carner lan en enges aselte. 40 Mal Péter mentane illi ettenna, lantane occaryanta ar hyamne. Tá, quériéla inse i hroanna, quentes: “Tavişa, á orya!” Hé pantane henduryat, ar cenila Péter he hamme ama. 41 Péter antane hen márya ar ortane he, ar yaldes i airi ar i *verulórar ar panyane he epe te coirea. 
	42 Natto sina olle sinwa illin Yoppasse, ar rimbali sáver i Herusse. 43 Fárea nótesse rélion lemnes Yoppasse as nér estaina Símon, *alumo.
RANTA 10 
Enge nér Césareasse estaina Cornelio, *tuxantur i hosseranto estaina i Itála, 2 ye náne *ainocimya ar runce Erullo as quanda nosserya, ar antanes rimbe annali oraviéva i lien ar hyámane Erunna illume. 3 *Os i nertea lúme cennes mi maur Eru vala túla minna senna ar quéta senna: “Cornelio!” 4 I nér yente se, ar nála ruhtaina quentes: “Mana meril, Heru?” Quentes senna: “Hyamielyar ar annalyar oraviéva orontier ve enyalie epe Eru. 5 Ar sí, á menta nelli Yoppanna ar yala quén estaina Símon, ye same i epesse Péter. 6 Nér sina mare coasse quenwa yeo esse Símon ná, *alumo, ye same coa ara i ear.”
	7 Apa i vala ye quente senna lende oa, yaldes atta i núroron coaryo ar *ainocimya ohtar ho imíca i lemner óse, 8 ar nyarnes ilqua tien ar te-mentane Yoppanna.
	9 I hilyala auresse, íre engelte lendaltasse ar túlaner hare i ostonna, Péter lende ama i tópanna *os i enquea lúme, hyamien. 10 Mal anes maita ar merne mate. Lan manwanelte, lendes mir maur 11 ar cenne menel pantana ar nostaleo vene ya túle undu ve hoa talat *páşeva, 12 ar sasse enger ilye nostaleron *cantalyar ar hlicilar ar aiwi menelo. 13 Ar óma túle senna: “Á orta, Péter, á nahta ar á mate!” 14 Mal eque Péter: “Laume, Heru, an munta vahtana ar úpoica oi amátien!”
15 Ar i óma quente senna attea lú: “Áva esta vahtane yar Eru opoitie!” 16 Si martane neldea lú, ar tá i vene náne mapana mir menel. 
	17 Íre Péter en náne ita iltanca pa mana i maur ya anes céniéla tenge, yé! i neri mentane lo Cornelio tarner epe i ando apa maquetie tielta i coanna Símonwa. 18 Lan Péter sanne pa i maur, i faire quente: “Yé! Neri nelde lye-cestear. 20 Mal mena undu ar áte hilya, ar áva na iltanca pa *aiqua, an inye ementaye te.” 21 Sie Péter ununte ar quente i nerinnar: “Yé, inye ná ye cestealde. Mana castalda tulien sir?”
22 Quentelte: “Cornelio i *tuxantur, nér faila ar *ainocimya, pa ye i quanda liende Yúraron quetir mai, acámie canwa ter aire vala pa mentáve elyen, tulielyan coaryanna ar hlarieryan quetielyar.” 23 Tá arcanes tello tule minna, ar camneset ve *naşali.
	I hilyala auresse orontes ar lende oa aselte, ar ennoli i hánoron Yoppasse lender óse. 24 Er ré epeta lendes mir Césarea. Cornelio, hopila tulieltan, nóvo yalde uo i queni onosseryo ar hari meldoryar. 25 Íre Péter lende minna, Cornelio velde se, lantane undu epe taluryat ar antane sen tyerme. 26 Mal Péter ortane se, quetila: “Á orta; yú inye atan ná!” 27 Ar lan quétanes óse, mittanes ar hirne rimbe ennoli ocómienwe.
28 Ar quentes téna: “Istalde mai manen Yúran ná aqua ana i Şanye *erta inse quenen hyana nóreo, hya mene mir coarya. Ananta Eru tanne nin i ávan esta aiquen vahtana hya úpoica. 29 Etta é túlen, ú quetiéno ana yalielya íre anen tultaina. Etta maquetin: Mana castalya mentaven nin?”
	30 Ar Cornelio quente: “Auri canta yá, notila lúme sinallo, hyamnen coanyasse íre yé! nér arwa calima larmo tarne epe ni 31 ar quente: “Cornelio, hyamielya anaie hlárina, ar annalyar oraviéva anaier enyáline epe Eru. 32 Etta á menta Yoppanna ar yala Símon, ye same i epesse Péter. Nér sina *naşal ná coasse hyana Símonwa, *alumo, ara i ear.” 32 Etta mí imya lúme mentanen lyenna, ar carnel mai tuliénen sir. Ar sie lúme sinasse illi mici me nar sisse epe Eru, hlarien ilye i nati yar i Heru acánie lyen quete.”
	34 Tá Péter pantane antorya ar quente: “Nanwave tuntan i Eru ua cime cendeler, 35 mal ilya nórello camis mai i quén ye ruce sello ar care failie. 36 Mentanes i quetta Israelindinnar carien sinwa tien i evandilyon raineva ter Yésus Hristo; isse Heru illion ná. 37 Istalde i quetie ya lende ter i quanda Yúrea, *yestala Alileallo apa i sumbie pa ya Yoháno carampe – 38 pa Yésus Násaretello, manen Eru se-*líve Aire Feanen ar túrenen, ar lendes ter i nóre, carila mánar ar nestala illi innar i Arauco túre lumnane, an Eru náne óse. 39 Ar illi mici me nar astarmoli i nation yar carnes mí Yúraron nóre ar mi Yerúsalem véla, mal yú nacanteltes lingiénen se aldasse. 40 Sé Eru ortane i neldea auresse ar láve sen tana inse, 
41 lá i quanda lien, mal astarmolin cíline lo Eru – elmen, i manter ar suncer óse apa ortaverya et qualinallon. 42 Ar cannes men care sinwa i lien, ar anta tien *vettie, i nér sina náne ye Eru apánie ve 
námo coirearon ar qualinaron. 43 Pa sé ilye i Erutercánor quenter – in ilquen ye save sesse came apsenie úcariva esseryanen.”
	44 Lan Péter en quétane pa nati sine, i Aire Fea lantane illinnar i hlasser i quetta. 45 Ar i vorondar i náner tulinwe as Péter, té i náner i *osciriéva, náner quátine elmendanen pan i anna Aire Feava náne ulyaina yando Úyúrannar. 46 An hlasseltet quéta lambalínen ar laitea Eru. Tá Péter quente: “Ma aiquen pole váquete ten i nén, pustien návello sumbane neri sine i acámier i imya Aire Fea ya yando elve acámier?” 48 Ar cannes tien náve sumbane Yésus Hristo essenen. Tá arcanelte sello i lemyumnes aselte ter aureli.
RANTA 11 
Sí i aposteli ar i hánor i enger Yúreasse hlasser in Úyúrali yú camner Eruo quetta. 2 Mal íre Péter lende ama Yerúsalemenna, i queni *oscíriéva cóşer óse, 3 quetila i lendes mir i coa neriva i úner *oscírine ar mante aselte. 4 Tá Péter *yestane nyare tien ilqua ve anes martiéla, quetila:
	5 “Engen Yoppa·ostosse íre cennen maur, nostaleo vene ya túle undu ve hoa talat *páşeva, mentaina undu menello vincaryainen canta, ar túles hare ninna. 6 Yétala mina sa tirnen ar cenne cemeno *cantalyar ar i hravani celvar ar i hlicilar ar menelo aiwi. 7 Yú hlassen óma quéta ninna: Á orta, Péter, á nahta ar mate!
8 Mal quenten: Laume, Heru, an munta vahtana hya úpoica oi utúlie mir antonya!  9 Attea lú i óma menello hanquente: Áva esta úpoice yar Eru opoitie! 10 Si martane neldea lú, ar ilqua náne túcina nan mir menel. 11 Ar yé! mi yana lú neri nelde tarner ara i coa yasse anelme, an anelte mentane Césareallo ninna. 12 Etta i faire canne nin mene aselte, lá nála iltanca pa *aiqua. Mal hánor enque sine yú lender asinye, ar lendelme mir i coa i nerwa. 13 Nyarnes men manen cennes i vala tára mi coarya, quetila: Á menta nelli Yoppanna ar á tulta Símon ye same i epesse Péter, 14 ar quetuvas lyenna quetiéli yainen nauval rehtana, elye ar nosselya. 15 Mal íre inye *yestane quete, i faire lantane téna aqua ve lantanes yú venna i yestasse. 
16 Tá enyalden i Heruo quetie, manen quentes: Yoháno sumbane nennen, mal elde nauvar sumbane Aire Feanen. 17 Etta, qui Eru antane i imya anna tien ve elven i asávier mí Heru Yésus Hristo, man inye ná, i poluvan pusta Eru?”
	18 Sí íre hlasselte nati sine, quentelte munta amba ana se, ar antanelte alcar Erun, quetila: “Tá Eru é ánie inwis tulyala coivienna yú Úyúrain.”
	19 Etta i náner vintane i şangiénen ya oronte pa Stefáno lender tenna Fenícia ar Ciprus ar Antioc, mal quentelte i quetta rie i Yúrannar. 20 Mal mici te enger nelli ho Ciprus ar Ciréne i túler Antiocenna ar caramper pa i evandilyon i Heru Yésuo yú innar quenter Hellenya. 21 Ente, i Heruo má enge aselte, ar hoa nóte sáver ar querner inte i Herunna. 
	22 I nyarna pa te túle i hlarunna i ocombeo ya enge Yerúsalemesse, ar mentanelte Varnavas tenna Antioc. 23 Íre túles tar ar cenne Eruo lisse, sámes alasse ar hortane te holmo lemya Eruo indómesse, 24 an anes mane nér ar quanta Aire Feo ar saviéno. Ar hoa şanga náne napánina i Herun. 25 Tá lendes oa Tarsusenna cestien Saul, 26 ar apa hirnes hé, tulyanes hé Antiocenna. Sie túle i ter quanta loa ocomnette aselte i ocombesse ar peantanet hoa şanga, ar Antiocesse i hildor náner mí minya lú estaine *Hristonduri.
	27 Yane auressen túler Erutercánoli undu Yerúsalemello Antiocenna. 28 Quén mici te, yeo esse náne Ahavo, oronte ar carne sinwa i Fairenen i tulumne túra saicele i quanda ambarenna. Ta é túle mi réryar Claurio. 29 Etta i sámer amba lá maurelta cilder menta mána i hánonnar i marner Yúreasse. 30 Ar sie carnelte, mentala sa i amyárannar Varnavas ar Saulo mánen.
RANTA 12 
*Os yana lúme Herol i Aran panyane mát ennolinnar i ocombeo, carien tien ulco. 2 Nacantes Yácov, hánorya Yoháno, macilden. 3 Cenila manen i Yúrar sanner mai pa ta, yú nampes Péter. Ta martane auressen *alapulúne massaron. 4 Apa nampes hé, panyanes he mandosse, antala he mannar combion canta, ilya arwa ohtarion canta, an teldes tana he i lien apa i Lahtie. 5 Sie Péter náne hépina mandosse, mal i quanda ocombe veassenen hyámane Erunna sen. 
	6 I lómisse nó Herol se-tulyumne epe i lienna, Péter náne lorna, nútina naxenen atta imbe ohtar atta, ar cundoli epe i fenda hemper i mando. 7 Mal yé! i Heruo vala tarne ara se, ar cala caltane i şambesse. Tamila Pétero hroa hé eccoitane se, quetila: “Á orta lintave!” Ar naxeryar lantaner máryalto. 8 I vala quente senna: “Á panya qualtalya *os oşwelya ar nuta hyapalyat talulyatse!” Carnes sie. Ar hé quente senna: “Á panya collalya hroalyasse ar áni hilya!” 9 Ar lendes ettenna ar hilyane he, mal uas sinte i ya marta i valanen nanwa ná. Intyanes i cénas maur. 10 Lahtala i minya cundo, ar i attea, túlette i angaina andonna tulyala mir i osto, ar ta pantanexe tun. Ar apa lendette ettenna vantanette undu er malle, ar mi yana lú i vala oante sello.
11 Ar Péter, hirila inse, quente: “Sí istan i mentane i Heru valarya ar ni-etelehtane ho Herolo má ar ilquallo ya i Yúralie hópa.”
	12 Apa carie úvie lendes coanna Maríava, amil Yoháno ye sáme i epesse Marco. I coasse fárea nóte queniva náner ocómienwe, hyámala. 13 Íre tambanes ana i fenna, inya mól yeo esse náne Rola túle latien, 14 ar íre *atsintes Pétero óma, alasseryanen uas latyane i ando, mal nornes minna ar nyarne i Péter tára epe i ando. 15 Quentelte senna: “Nalye ettesse sámalyo!” Mal quentes veassenen i sie ea. Quentelte: “Valarya ná.” 16 Mal Péter lemne yasse enges, tambala. Íre latyanelte, cenneltes ar náner captane. 17 Mal carnes tien hwerme máryanen, náveltan quilde, ar nyarnes tien ilqua pa manen i Heru se-tulyane et mandollo, ar eques: “Nyara nati sine Yácoven ar i hánoin.” Tá mennes ettenna ar lende hyana nómenna.
18 Íre aure túle, ua enge pitya valme imíca i ohtari, pa mana nanwave náne martienwa Péteren. 19 Herol se-cestane, ar íre uas hirne se, cannes i mo tulyumne i ohtari oa paimen. Ar lendes undu Yúreallo Césareanna ar lemne tasse. 
	20 Sámes túra rúşe i lienna mi Tír ar Síron. Ve er túlelte senna, ar carampelte as Vlasto, i turco i caimaşambo i aranwa, ar ñenter penastarya. Tá arcanelte raine, an nórelta camne mattarya ho ta i aranwa. 21 Mal sátina auresse Herol tumpexe arna larmanen ar hamune i sondasse namiéva ar carampe téna. 22 Tá i lie yáme: “Aino óma, ar lá atano!” 23 Mí imya lú i Héruo vala pente se, pan uas antane i alcar Erun. Anes mátina lo leucali ar effirne.
	24 Mal i Heruo quetta alle ar vintane. 25 Varnavas ar Saul nanwenner Yerúsalemenna apa telyanette núromolietta, ar tallette Yóhano, ye sáme i epesse Marco.
RANTA 13 
Enger Antiocesse Erutercánoli ar *peantalli i ocombesse ya enge tasse, Varnavas ar Símeon ye náne estaina Niher, ar Lucio Cirenello, ar Manaen ye náne peantana as Herol i *canastatur, ar Saul. 2 Lan cáranelte núromolie i Herun ar hépaner lamate, i Aire Fea quente: “Ánin sate Varnavas ar Saul, i molien yanna yaldenyet.” 3 Tá hempelte lamate ar hyamner ar panyaner máltat tunna ar láver tun lelya.
4 Etta neri sine, mentane lo i Aire Fea, ununter mir Seleucia, ar talo cirnette oa Ciprusenna. 5 Ar íre túlette mir Salamis carnette Eruo quetta sinwa i Yúraron *yomencoassen. Yú sámette Yoháno asette, restala tun.
	6 Íre lendelte ter i quanda tol tenna Pafos, veldelte nér ye náne sairon, furutercáno. 7 Enges   as Serhio Paulo, i nórecáno, ye náne handa nér. Apa yaldes Varnavas yo Saul insenna, nér sina cestane hlare Eruo quetta. 8 Mal Elimas i sairon – an ta ná ya esserya tea – tarne tunna, cestala quere i nórecáno oa i saviello. 9 Saul, ye yú Paulo ná, náne quátina Aire Feanen, yente se 10 ar quente: “A nér quanta ilya nostaleo furuo ar ilya olca cardo, a yondo i Arauco, a ñotto ilyo ya faila ná, ma ual pustuva rice i Heruo tére maller? 
11 Ar sí, yé, i Héruo má ná lyenna, ar nauval laceníte, lá cenila i áre ter lúme.” Mí imya lú híşie ar mornie lantaner senna, ar lendes cestala ennoli tulyáven se i mánen. 12 Tá i nórecáno, íre cennes ya martiéla né, sáve; ar tatallanes i Heruo peantávenen.
	13 I neri i enger as Paulo sí lender ciryanen Pafosello ar túler Peryanna Pamfiliasse. Mal Yoháno hehtane te ar nanwenne Yerúsalemenna. 14 Ono tú, apa oantette Peryallo, túler Antiocenna Pisiriasse. Lendette mir i *yomencoa i *sendaresse ar hamunet. 15 Apa i et-hentie i Şanyeva ar i Erutercánoiva, i *yomencoanturi mentaner túna, quetila: “Neri, hánor, qui samiste quetta tiutaléva i lien, ása nyare!”
	16 Ar Paulo oronte, ar carila hwerme máryanen quentes: “Neri, Israelyar ar elde i rucir Erullo, á lasta! 17 Israel liendelvo Aino cilde atarilvar ar carne lielva túra lan máranelte ve aianor Mirrandoresse; tá taura rancunen te-tulyanes et talo, 18 ar ter loar *os *canaquean antanes tien matta i ravandasse. 19 Apa nancarnes lier quean mi Canáan, tyarneset harya nórelta 20 loain *os *lepenquean ar tuxar canta. Epeta antanes tien námoli, tenna Sámuel i Erutercáno. 21 Tá arcanelte aran, ar Eru antane tien Saul Císion, nér nosseo Venyamíno. Apa loar *canaquean 22 panyanes hé oa ar ortane Lávir yondorya Yesse náven aran, pa ye yú quentes ve *vettie: Ihírien Lávir yondorya Yesse nér ve endanya, ye caruva quanda indómenya. 23 Nér sino erdello, Eru vandaryanen mentane *Rehtando Israelenna, Yésus, 24 apa Yoháno, nó tulierya, carne sumbie inwisteva sinwa i quanda lien Israélo. 25 Mal íre Yoháno ron telyumne normerya, quentes: Man intyalde i nanye? Uan sé. Mal yé, apa ni túla quén yeva hyapat inye ua valda lehtien!
	26 Neri, hánor, yondor nosseo Avrahámo ar i queni mici le i rucir Erullo: Elmenna i quetta rehtie sino anaie mentana. 27 An i marir Yerúsalemesse ar turcoltar uar sinte quén sina, mal íre namneltes carnelte nanwe i Erutercánoron quetier, yar nar et-hentaine ilya *sendaresse, 28 ar ómu ualte hirne casta qualmeo, arcanelte Pilátollo i mo nahtumne se. 29 Apa telyanelte ilye i nati técíne pa se, nampeltes undu i aldallo ar panyaner se noirisse. 30 Mal Eru ortane se et qualinallon, 31 ar ter rimbe réli anes cénaina lo i náner méniéla óse Alileallo Yerúsalemenna, i nar sí astarmoryar i lien.
32 Ar elme carir sinwa len i evandilyon pa i vanda antana i atarin: 33 in Eru acárie sa nanwa elven, hínaltar, enortavénen Yésus, ve yú técina ná i attea airelíresse: Tyé yondonya ná, ónen tye síra. 34 I se-enortanes et qualinallon, ar in uas nanwenuva quelexima sómanna, equéties sie: Antauvan len Láviro oravier, i vorondar. 35 Etta yú quetis hyana airelíresse: Ual lavuva vorondalyan cene quelexima sóma. 36 An Lávir, apa anes núro Eruo nirmen véra *nónareryasse, qualle ar náne panyana as ataryar ar cenne quelexima sóma. 37 Mal ye Eru ortane ua cenne quelexima sóma. 38 Etta alde ista – neri, hánor – i ter nér sina i apsenie úcariva ná len carna sinwa. 39 Ar i cáma yallo lá ence len náve leryane Móseo Şanyenen – pa ta aiquen ye save ná quétina pen cáma. 
40 Etta cena i ya ná quétina i Erutercánossen ua tuluva lenna: 41 Á yéta, elde i quetir yaiwe, ar na quátine elmendanen, an carin carie réldassen – carie ya laume savuvalde yando qui aiquen nyare len pa sa!”
	42 Autala, i queni arcaner hlare amba pa nattor sine i hilyala *sendaresse. 43 Etta, apa i queni i náner ocómienwe vintaner, rimbali imíca i Yúrar ar i quérinar i runcer Erullo hilyaner Paulo yo Varnavas, yet quentet téna ar te-hortanet lemya mi Eruo lisse.
	44 I hilyala *sendaresse harive i quanda osto ocomne hlarien i Heruo quetta. 45 Íre i Yúrar cenner i şangar, anelte quátine *hrucennen, ar naiquetiénen quentelte ana i nati quétine lo Paulo.
46 Tá, carpala veriénen, Paulo yo Varnavas quentet: “Elden mauyane minyave quete Eruo quetta. Pan nirildes oa ar uar note inde valde oira coivien, yé! querimme immet Úyúrannar. 47 An sie i Héru acánie ment: Apánien lye ve cala nórion, náveldan rehtie i anhaira rantanna cemeno.”
	48 Íre i queni i nórion hlasser ta, sámelte alasse ar laitaner Eruo quetta, ar illi i náner martyane oira coivien sáver. 49 Ente, i Heruo quetta náne cólina ter i quanda nórie. 50 Mal i Yúrar valtaner i *ainocimye nissi ar i minde neri i ostosse, ar ortanelte roitie ana Paulo yo Varnavas ar hanter tu rénaltar pella. 51 Pallette i asto taluttalto ar lendet Iconiumenna. 52 Ar i hildor náner quátine alassenen ar Aire Feanen.
RANTA 14 
Sí Iconiumesse lendette uo mir i *yomencoa, ar quentette mi lé tyarila hoa liyúme save, Yúrali ar Hellenyali véla. 2 Mal i Yúrar i uar sáve valtaner i Úyúrar ar carner te cotye i hánonnar. 3 Ananta, andave, quentette veriénen túrenen i Héruo, ye *vettane i quettan lisseryo, laviénen tanwalin ar tannalin marta ter máttat. 
	4 Mal i liyúme i ostosse náne şanca, ar ennoli náner i Yúrain ar exeli i apostelin. 5 Enge  amortie Úyúraron ar i Yúraron véla, as turiltar, nucumien tu ar nahtien tu sarninen. 6 Íre túnettes, úşette i ostonnar mi Licaonia, Listra ar Lerve ar i nórie pelila ta. 7 Ar tasse carnette i evandilyon sinwa.
	8 Ar Listrasse enge nér hamila ye ua polde tare talyatse. Anes *lalevíte amilleryo mónallo ar úne oi vantiéla. 9 Nér sina lastane Paulonna íre carampes, ar íre Paulo yente se ar cenne i sámes i savie náven nestana, 10 quentes senna taura ómanen: “Tara ama talulyatse, téra!” Ar campes ama ar vantane. 11 Ar i şangar, íre cennelte ya Paulo cáriéla né, ortaner ómalta, quetila Licaonio lambesse:  “I ainor olólier atani ar utúlier undu venna!” 12 Ar estanelte Varnavas Seus, mal Paulo Hermes, pan isse náne ye quente tún. 13 Ar i *airimo Seuso, yeo corda náne epe i osto, talle mondor ar riendi i andonnar ar merne *yace as i şangar.
	14 Mal íre i aposteli Varnavas yo Paulo hlasset pa ta, narcanette collattar ar campet mir i şanga, yamila 15 ar quetila: “Neri, mana castalda carien nati sine? Yú emme nát atani i perperir i imye nati yar elde perperir, ar carimme i evandilyon sinwa len, merila i queruvalde inde oa sine luste natillon i coirea Ainonna, ye ontane menel ar cemen ar ear ar ilye i nati mi tai. 
16 I vanwe *nónaressen láves ilye i nórin lelya vére tieltassen, ómu uas láve insen pene *vettie pa carierya márie, antala len ulo menello ar yáve i vanima lúmesse, quantala endalda mattanen ar alassenen.” 18 Ar quetila sie pustanette – ómu urdiénen – i şangar *yaciello tun.
	19 Mal túler Yúrali ho Antioc ar Iconium ar quenter i şangannar ar vistaner sámalta, ar hantelte sarni Paulonna ar tuncer se et i ostollo, intyala i náse qualina. 20 Mal íre i hildor pelder se, orontes ar menne mir i osto. Ar i hilyala auresse oantes as Varnavas, lelyala Lervenna. 21 Ar apa carnette sinwa i evandilyon osto tanan ar carnet fárea nóte hildolion, nanwennette ana Listra ar Iconium ar Antioc.
22 Turyanette i hildoron fear, hortala te lemya i saviesse quetiénen: “Mauya men mene mir Eruo aranie ter rimbe şangiéli.” 23 Ente, santette amyárali tien ilya ocombesse, ar hyamiénen ar lamatenen antanettet manna i Heruo yesse sávelte.
	24 Ar lendette ter Pisiria ar túlet mir Pamfilia, 25 ar apa quentette i quetta Peryasse, lendette undu Attalianna. 26 Ar talo cirnette oa Antiocenna, yasse nóvo Eruo lisse náne panyana hepiettasse i molien ya sí anelta telyaniéla.
	27 Apa túlette tar ar comyanet i ocombe, nyarnette pa ilye i nati yar Eru nne cáriéla ter tú, ar in aláties i Úyúrain i fenna saviéva. 28 Tá lemnette lá şinta lúmesse as i hildor.
RANTA 15 
Ar nelli túler undu Yúreallo ar peantane i hánor: “Qui ualde *oscírine, Móseo haimenen, lá ece len ñete rehtie.” 2 Mal apa lá pitya cos ar costie mici té ar Paulo yo Varnavas, *partanelte i Paulo yo Varnavas ar exeli ho té menumner ama i apostelinnar ar amyárannar Yerúsalemesse pa cos sina.
	3 Etta té, mentane lo i ocombe, lender ter Foinicia ar Samária, nyarila manen Úyúrar querner inte, ar tallelte túra alasse i hánoin. 4 Íre túlelte Yerúsalemenna anelte cámine lo i ocombe ar i aposteli ar i amyáre neri, ar nyarnelte pa ilye i nati yar Eru carne ténen. 5 Ananta ennoli i herenello i Farisaron i sáver, oronter sondaltallon ar quenter: “Mauya *osciritat ar cane tien himya Móseo şanye.”
	6 Ar i aposteli ar i amyárar ocomner carien úvie pa natto sina. 7 Apa olya cos Péter oronte ar quente téna: “Neri, hánor, istalde i ho i minye auri Eruo cilme náne i ter ninya anto i nóri hlarumner i quetta i evandilyono, savieltan. 8 Sie Eru, ye ista i endar, *vettane tien antavénen tien i Aire Fea, ve yú carnes elven. 9 Mi munta lenganes ven ar tien mi *alavéla lé, apa poitie endalta saviénen. 10 Etta, sí mana castalda tyastien Eru, paniénen sine hildoron axesse yalta ya ua ence elven ar atarilvain véla cole? 11 Úsie, savilve i nauvalve rehtane i Heru Yésuo lissenen, ve yú queni sine savir.”
	12 Ar i quanda liyúme náne carna quilda, ar lastanelte Varnavas yo Paulonna íre nyarnette pa ilye i tannar ar tanwar yar Eru náne cáriéla imíca i liendi ter tú. 13 Apa pustanette carpa, Yácov quente: “Neri, hánor, á lasta ninna! 14 Símeon anyárie manen Eru minyave cimne i liendi mapáven et tailo lie esseryan. 15 Ar i Erutercánoron quettar quetir i imya nat, ve técina ná: 16 'Apa nati sine nanwenuvan ar encarastuvan Láviro lantienwa cauma, ar encarastuvan atalantie rantaryar ar ortauvan sa ata, 17 tyarila i lemyar imíca i atani cesta i Héru, as ennoli ho ilye i liendi,' quete i Héru ye cára nati sine, 18 sinwe et yalúmello. 19 Etta námienya ná i ávalve tyare urdie i quenin i nórellon i querir inte Erunna, 20 mal i tecuvalve téna i mauya tien hepe inte oa ho cordoni ar *hrupuhtie ar yallo quórina ná, ar sercello. 21 An enwine lúmellon Móses asámie ilye ostossen ennoli i carir se sinwa, pan náse et-hentaina i *yomencoassen ilya *sendaresse.” 
	22 Tá nemne mai i apostelin ar i amyárain ar i quanda ocomben menta cíline nelli ho té Antiocenna as Paulo yo Varnavas: Yúras ye náne estaina Varsappas, ar Sílas, minde neri imíca i hánor, 23 ar máltanen tencelte:  
	“I aposteli ar i amyárar, hánolyar, i hánoin i ear mi Antioc ar Siria ar Cilicia, té i nar i liendion: Hara máriesse! 24 Pan ahlárielme in ennoli ho mici mé atyárier len urdie quettaltainen, nevila nuquere fealda ómu ualme ánie tien peantávi, 25 er sámanen acárielme i cilme i mentauvalme nelli lenna as meldalmar, Varnavas yo Paulo, 26 neri i apánier coivietta raxesse, Herulva Yésus Hristo essen. 27 Etta mentalme Yúras ar Sílas, nyarien i imye nati quettanen. 28 An nemne mai i Aire Fean ar elmen lá napane hyana cólo lenna hequa nati sine yar mauyar: 29 Hepa inde oa ho nati *yácine cordonin, ar sercello, ar quórine celvallon, ar *hrupuhtiello. Qui hepildexer oa sine natillon, caruvalde mai. Mále len!”
	30 Sie, íre neri sine náner mentaine, lendelte undu Antiocenna, ar comyanelte i liyúme ar antaner téna i menta. 31 Ar apa hentaneltes, sámelte alasse i hortalénen. 32 Ar Yúras ar Sílas, pan yú tú nánet Erutercánor, hortaner i hánor rimbe quettalínen ar turyaner te. 33 Apa marie tasse ter lúme, anelte lehtane lo i hánor nan innar mentaner te. 34 Ono Sílas sanne i náne mára sen lemya tasse. 35 Mal Paulo yo Varnavas termarnet mi Antioc, yasse tú ar rimbe exeli carner sinwa i evandilyon pa i Heruo quetta.
	36 Apa réli Paulo quente Varnavanna: “Angwe nanwene ar cene i hánonnar ilya ostosse yasse carnengwe sinwa i Heruo quetta, cenien manen cáralte.” 27 Mal Varnavas merne tala as inse yú Yoháno, ye náne estaina Marco. 38 Mal Paulo ua sanne i náne mára tala i nér ye tu-hehtane Pamfiliasse ar ua lende asette i molienna. 39 I rúşe imbe tu náne ta aica i tyarneset hehta quén i exe, ar Varnavas nampe Marco ar cirne oa Ciprusenna.  40 Paulo cilde Sílas ar lende oa apa i Heruo lisse náne panyana hepieryasse lo i hánor. 41 Lendes ter Siria ar Cilicia, turyala i ocombi.
RANTA 16 
Tá túles Lervenna ar yú Listranna. Ar yé! enge tasse hildo yeo esse náne Timoşeo, i yondo savila Yúra nisso, mal Hellenya ataro. 2 Pa sé ilye i hánor mi Listra ar Iconium caramper mai. 3 Paulo merne i tulumnes óse, ar nampeses ar *oscirne se, castanen i Yúraron i enger tane ménassen, an illi sinter i atarya náne Hellenya. 4 Mal íre lendette ter i ostor, cannette tien hepe i namnar tulcane lo i aposteli ar amyárar i enger Yerúsalemesse. 5 Sie i ocombi náner turyaine i saviesse ar oronter nótesse aurello aurenna.
	6 Ente, lendette ter Frihia ar i Alátia-nórie, pan i Aire Fea váquente quete i quetta Asiasse, 7 mal íre túlette Misianna, névette lelya Vitinianna, mal Yésuo faire ua láve tun.
8 Apa lendette ter Misia túlette undu Troasenna. 9 Ar i lómisse Paulo camne maur: Nér Maceroniallo tarne arcala sello, quetila: “Tula olla mir Maceronia ar áme manya!” 10 Apa cennes i maur, cestanelme lelya Maceronianna, intyala in Eru tultane me carien i evandilyon sinwa tien.
	11 Etta cirnelme Troasello ar lender térave Samoşrácenna, mal i hilyala auresse ana Neapolis 12 ar talo Filippinna, vinyamar, ya ná i amminda osto Maceronia·ménasse. Hautanelme osto sinasse, lemyala ter réli. 13 Ar i *sendaresse lendelme ettenna ter i ando, nómenna ara síre ya sannelme náne nóme hyamiéva, ar hamunelme ar caramper i nissennar i náner ocómienwe. 14 Ar lastane nís yeo esse náne Liria, macar *luicarne lanneo Şiatíra·ostollo ye *tyerne Eru, ar i Heru latyane endarya cimien i nati yar Paulo quétane. 15 Apa isse ar nosserya náner sumbane, quentes arcandesse: “Qui namilde ni voronda i Herun, tula mir coanya ar á lemya!” Ar me-mauyanes tule.
	16 Ar túle, íre ménanelme i nómenna hyamiéva, i me-velde inya mól arwa faireo apacenwa. Taldes heruryain olya telpe *yuhtiénen apacen. 17 Nís sina hilyane Paulo ar me, yamila quettar sine: “Neri sine nar Aino Antaro móli, ar carilte sinwa len i tie rehtiéva.” 18 Carnes sie rimbe aurelissen. Lumba, Paulo teldave quernexe ar quente i fairenna: “Canin lyen Yésus Hristo essenen: Tula et sello!” Ar hé ettúle i imya lúmesse. 
	19 Íre heruryar cenner in estelelta ñétiéva vanwa ná, nampelte Paulo yo Sílas ar tuncer tu i nómenna mancaléva, i ingwennar. 20 Tulyaneltet i námonnar ar quenter: “Neri sine tarcir ostolva, nála Yúrar, 21 ar caritte sinwe haimeli yar uar lávine ven ve Rómear came hya hilya.” 22 Ar i şanga oronte túna, ar i námor, apa narcanelte collattar tullo, canner i mo palpuva tu rundainen. 23 Apa antanelte tun rimbe taramboli, hanteltet mir mando, canila i mandocundon hepitat varnave. 24 Apa camnelte taite canwa, hanteset mir i ammitya mando ar tance taluttat i panonna.
	25 Mal *os i lómio ende Paulo yo Sílas hyámaner, laitala Eru lírírnen, ar i queni i mandosse lastaner tu. 26 Rincinen túra *cempalie martane, tyarila i mando talmar pale. Ente, mí imya lú ilye i fennar náner pantane, ar illion limili náner lehtane.
27 I mandocundo, íre nánes eccoitana ar cenne i mando fennar pantane, tunce macilya ar nahtumne inse, intyala in ilquen i mandosse vanwa ná. 28 Mal Paulo yáme taura ómanen: “Áva harna imle, an nalme illi sisse!” 29 Ar arcanes calali ar campe minna, ar pálala lantanes undu epe Paulo ar Sílas. 30 Ar tulyanes tu ettenna ar quente: “Heruvi, mana mauya nin care ñetien rehtie?” 31 Quentette: “Sava i Heru Yésusse, ar nauval rehtana, elye ar onosselya.” 32 Ar quentette i Heruo quetta senna ar ilyannar i enger coaryasse. 33 Ar talleset óse yana lúmesse ar sóve rimpeltar, ar isse ar illi i enger óse náner sumbane pen hopie. 34 Ar talleset mir coarya ar panyane matta i sarnosse epe tu, ar sámes túra alasse as quanda nosserya, pan anes hi¨riéla savie Erusse.
	35 Íre aure túle, i námor mentaner i rundacolindor quetien: “Á lehta neri tane!” 36 Ar i mandocundo nyarne quettar sine Paulon: “I námor ementayer nelli leryáven let! Etta, sí ettula ar á auta rainesse!” 37 Mal Paulo quente téna: “Rípelte met epe i lie pen námie, neri i nar Rómear, ar hantelte met mir mando – ar sí et-hátalte met nuldave? Laume! Lava tén tule ar tulya met ettenna!” 38 I rundacolindor nyarner quettar sine i námoin. Anelte ruhtane íre hlasselte i natte Rómear. 39 Etta túlelte ar carner arcande tun, ar apa talleltet ettenna, arcanelte i autumnette i ostollo. 40 Mal túlette et i mandollo ar lendet coaryanna Liria, ar íre cennette i hánor hortanettet. Tá oantette.
RANTA 17 
Sí lendette ter Amfipolis ar Apollonia ar túlet Şessalonicanna, yasse enge Yúra *yomencoa. 2 Sie, haimeryanen, Paulo lende minna téna, ar *sendaressen nelde quentes aselte pa i Tehteler, 3 antala ten hande ar tanala i mauyane i Hriston perpere ar orta qualinallon, ar eques: “Si i Hristo ná, Yésus sina ye carin sinwa len.” 4 Etta ennoli mici te sáver ar himyaner Paulo ar Sílas, as hoa liyúme i Hellenyaron i *tyerner Eru, ar lá mancali i amminde nission.
	5 Mal i Yúrar náner quátaine *hrúcennen, ar apa comyanelte olce nelli i nómello mancaléva ar carner şanga, tyarnelte amortie i ostosse. Lantanelte coaryanna Yáson ar cestaner tala tu ettenna i lienna.
6 Íre ualte hirne tu tuncelte Yáson ar hánoli i turconnar i osto, yámala: “Queni sine i nuequérier ambar sí utúlier yú sir, 7 ar Yáson acámie te mir coarya! Ar ilye queni sine tarir ana i canwar i Ingaráno, an quetilte i ea hyana aran, Yésus.” 8 Valtanelte i şanga ar i osto turcor i hlasser nati sine, 9 ar apa mapie fárea varnasse ho Yáson ar i exi lehtaneltet.
	10 Pen hopie, lóme yanasse i hánor mentaner yúyo Paulo ar Sílas Veroianna, ar íre túlette tar, lendette mir i *yomencoa i Yúraron. 11 Té náner arte lá i marner Şessalonicasse, ar camnelte i quetta ilya mára nirmenen, ar ilya auresse cenşelte i Tehteler cenien qui nati sine náner sie. 12 Etta rimbali mici te sáver, ar sie carner lá nótime minde Hellenye nisseli, yú rimbe nelli.
13 Mal íre i Yúrar Şessalonicallo parner in Eruo quetta cáraina sinwa ná yú Veroiasse lo Paulo, túlelte tar valtala ar tarcila i şangar. 14 Pen hopie i hánor mentaner Paulo oa, tenna i ear, mal Sílas ar Timoşeo véla lemner yasse engette. 15 Mal i tulyaner Paulo taller se tenna Aşen, ar nanwennelte talala canwarya Sílas ar Timoşeonna: Mauyane tun tule lintiettanen.
	16 Lan Paulo hópane tun mi Aşen, fairerya náne tarcina ceniénen manen i osto náne quanta cordonion. 17 Etta carampes i *yomencoasse as i Yúrar ar i exi i *tyerner Eru – yú i nómesse mancaléva, as i túler tar. 18 Mal ennoli imíca i *sailiendili, i Epicurear ar i Stoici véla, lender mir cos óse, ar ennoli mici te quenter: “Mana nyatila quén sina mere quete?” Exeli quenter: “Neme i cáras sinwe ettelie ainoli.” Ta náne pan carampes pa i evandilyon pa Yésus ar i enortave.
19 Etta nampeltes ar tulyane se mir i Areopahus, quetila: “Ma lertalme ista mana nás, peantáve sina ya quétal? 20 An talas noali yar nar ettelie hlarulmant. Etta merilme ista mana nati sine tear.” 21 An illi mi Aşen ar ilye i ettelear tasse satir ilya lerina lú carien munta hequa nyare hya hlare sinyar. 
	22 Paulo oronte endesse Areopahusso ar quente: “Neri Aşenello, tuntan i mi ilye nati samilde áya i ainoin túra lá ya exi samir. 23 An lan ménanen ter i osto, yétala i nati yar *tyerilde, hirnen yú *yangwa yasse náne técina: “Úsinwa ainon.” Etta, ya *tyerilde pen istie sa, ta inye cára sinwa len. 
24 I Aino ye carne i mar ar ilqua ya ea sasse ua mare cordassen cárine mainen. 25 Ente, uas *veuyaina atanion mainen, ve au samis maure erya natwa, isse immo antala illin coivie ar şúle ar ilye nati. 26 Ar carnes et er atanello ilya nóre ataniva, marieltan i quanda palúresse cemeno, ar santes i lúmi ar i rénar vehten atanion, 27 cestialtan Eru, qui ece tien rahta senna ar hiritas, ómu é uas haira ho erya quén mici vi. 28 An issenen samilve coivie ar levilve ar ealve, ve yando maitalli mici lé equétier: 'An nalve yú nosseryo.'
	29 Etta, cenila i nalve Eruo nosse, ualve care mai qui sanalve pa i Aino i náse ve malta hya telpe hya ondo, hya tanwe cátina atano curwenen hya sanwenen. 30 Nanwa, Eru tanne cóle mi lúmi sine yassen queni epénier istya, mal sí quetis i atannar ilya nómesse i mauya tien hire inwis. 31 An asáties ré yasse namuvas cemen failiesse nernen ye icílies, ar ánies ilye atanin varnasse ortavénen se et qualinallon.”
	 32 Mal íre hlasselte pa enortave qualinaiva, ennoli quenter yaiwe, íre exeli quenter: “Lye-hlaruvalme ata pa natto sina yú hyana lúmesse.” 33 Sie Paulo etelende et endeltallo, 34 mal ennoli himyaner se ar sáver. Mici té náne Lionisio ye náne námo mí Areopahus, ar nís estaina Lamaris, ar exeli ara tu.
RANTA 18 
Apa nati sine oantes ho Aşen ar túle Corintenna. 2 Ar hirnes Yúra estaina Aquila, nér nóna mi Pontus, ye şinta lúme yá náne tulinwa Italiallo as Priscilla verirya, pan Claurio canwanen ilye Yúrar oanter Rómallo. Ar túles túna, 3 ar pan sámelte i imya nostale moliéva, lemnes asette ar móle. An molielta náne care *lancoar. 4 Mal carampes i *yomencoasse ilya *sendaresse ar tyarne Yúrar ar Hellenyar save.  
	5 Íre Sílas ar Timoşeo ununter Maceroniallo, Paulo aqua antanexe carien i Quetta sinwa, *vettala i Yúrain i Yésus ná i Hristo. 6 Mal íre tarnelte ana se ar quenter yaiwie, palles i asto larmaryallon ar quente téna: “Nai sercelda tuluva véra careldanna! Inye poica ná. Ho sí lelyan Úyúrannar.” 7 Ar léves talo ar lende mir i coa quenwa estaina Titio Yusto, ye *tyerne Eru. Coarya náne carastana mir i imya ataque yasse i *yomencoa enge. 8 Crispo i *yomencoantur camne i savie i Herusse as quanda nosserya, ar apa hlarie, rimbali imíca i queni Corinto sáver ar náner sumbane. 9 Ar mi maur i lómisse i Heru quente Paulonna: “Áva ruce, mal queta ar áva na quilda, 10 an ean aselye ar *úquen caruva lyen ulco, an samin rimbe ennoli osto sinasse.” 11 Ar termarnes tasse ter er loa ar astar enque, peantala mici te Eruo quetta. 
	12 Sí íre Allio náne nóreturco Acaio, i Yúrar er sámanen oronter Paulonna ar tulyaner hé i námosondanna, 13 quetila: “Nér sina tyare atani save i mauya tien *tyere Eru mi lé ana i Şanye.” 14 Mal íre Paulo pantumne antorya, Allio quente i Yúrannar: “Au i natto náne pa ulco hya olca carda, sámen casta samien cóle aselde. 15 Mal qui i natto ná pa costiéli pa quettali ar esseli ar i Şanye ya samilde, mauya elden cene sanna. Inye ua mere náve námo pa nati sine.” 16 Ar éles te oa i námosondallo. 17 Ono illi mici te namper Sostenes i *yomencoantur ar palpaner se epe i námosonda. Mal Allio cimne munta sine nation.
	18 Mal apa lemie tasse ter an rimbe réli, Paulo quente namárie i hánonnar ar cirne oa Sirianna, ar óse lendet Priscilla yo Aquila. Oantes apa cirie findelerya mi Cencreai, an sámes vanda. 19 Túlelte Efesusenna, ar tu-hehtanes tasse, mal isse lende mir i *yomencoa ar quente as i Yúrar. 20 Íre arcanelte senna lemya aselte an anda lúmesse, uas merne, 21 mal quentes namárie ar nyarne tien: “Nanwenuvan lenna ata, qui Eru mere.” Ar cirnes oa Efesusello ar túle undu Césareanna. Ar lendes ama ar *suilane i ocombe, ar ununte Antiocenna. 
	23 Ar apa marnes tasse ter lúme oantes ar lende nómello nómenna ter Alatia·nórie ar Frihia, tulcala i hildor.
	24 Sí túle Efesusenna Yúra yeo esse náne Apollo, nóna Alexandriasse. Sintes carpa mai ar náne taura i Tehtelessen. 25 Anes peantana mí Heruo tie, ar pan anes lúşina i fairenen, carampes ar peantanes ya nanwa náne pa Yésus, mal sintes rie Yoháno sumbie. 26 Ar nér sina *yestane quete canyave i *yomencoasse. Íre Priscilla yo Aquila hlasset se, nampettes asette ar tulyane se ambe tumna handenna i tieo Eruo. 27 Ente, pan mernes lelya mir Acaia, i hánor tencer i hildonnar, hortala i camumneltes mai. Sie, íre túles tar, ita manyanes i sáver i Erulissenen.  28 Ar veassenen tenges i Yúraron loima, tanala i Tehtelellon i Yésus ná i Hristo.
RANTA 19  
Íre Apollo enge Corintesse túle i Paulo lende ter i mitye nórier tenna Efesus. Ar hirnes hildoli 2 ar quente téna: “Ma camnelde Aire Fea íre sávelde?” Quentelte senna: “Laume ahlárielme in ea Aire Fea.” 3 Ar eques: “Mi mana, tá, anelde sumbane?” Hanquentelte: “Mi Yoháno sumbie.” 4 Eque Paulo: “Yoháno sumbane i sumbiénen inwisteva, hortala i lie save yesse tulumne apa se – ta ná, Yésusse.” 5 Íre hlasselte ta, anelte sumbane mi Yésus Hristo esse. 6 Ar íre Paulo panyane máryat tesse, i Aire Fea túle téna, ar quentelte lambelissen ar caramper ve Erutercánor. 7 Quanda nótelta náne *os neri yunque.
	8 Mittanes i *yomencoa ar quente canyave astassen nelde, carpala ar talala exeli handenna pa Eruo aranie. 9 Mal íre ennoli carner inte sarde ar uar sáve, quetila yaiwe pa i Tie epe i liyúme, te-hehtanes ar hyarne i hildor ho te, ilya auresse antala carpiéli mi Tiráno ataque. 10 Ta martane ter loa atta, ar sie illi i marner Asiasse hlasser Eruo quetta, Yúrar ar Hellenyar véla. 
	11 Eru carne taure cardali, han ya senwa né, Paulo mánten. 12 Sie yando lanneli ar *quiltalanneli náner cóline helmaryallo ar panyane i hlaiwassen, ar i hlíwi váner tello, ar i olce fairi ettúler. 13 Mal enger yú vantala Yúrali imíca i et-hanter raucor i néver quete Yésuo esse innar náner haryaine lo raucor: “Canin le i Yésunen ye Paulo care sinwa.” 14 Enger yondor otso nero estaina Sceva, Yúra héra *airimo, i carner sie. 15 Mal hanquentasse i olca faire quente téna: “Yésus istan, ar ahlárien pa Paulo, mal man nar elde?” 16 Ar i nér haryaina lo i olca faire lantane téna ar turune te illi, tyarila te nore harne ar helde et sana coallo. 
17 Natto sina túle illion istyanna, Yúraron ar Hellenyaron véla, té i marner Efesusse. Ar caure lantane ilyannar mici te, ar i Heru Yésuo esse náne laitaina. 18 Ar rimbali ion sáver túler ar quenter pantave pa cardaltar. 19 Lá mancali imíca i nóvo *yuhtaner ñúle comyaner parmaltar ar urtaner tai epe illion hendu. Ar onontelte i nonwe ya paityanelte tain ar hirner i mirwielta náne telpemittar *quaihúmi *lepenquean. 20 Sie, túrenen, i Heruo quetta alle ar náne carna taura.
	21 Apa nati sine náner telyane, Paulo carne ennerya in apa lendes ter Maceronia ar Acaia lelyumnes Yerúsalemenna, quetila: “Apa tuluvan tar mauya nin yú cene Róma.” 22 Mentanes Maceronianna atta núroryaron, Timoşeo ar Erasto, mal isse lemne ter lúme Asiasse.
	23 *Os lúme yana enge lá pitya amortie pa i Tie. 24 An nér estaina Lemetrio, *telpetan, antane lá pitya lar i tanoin cariénen telpine yánar Artemisso. 25 Ar comyanes té ar i móler as taiti nati ar quente: “Neri, istalde mai i sina moliénen samilve larelva. 26 Ar cenilde ar hlarilde manen lá rie Efesusse, mal harive quanda Asiasse, Paulo sina atálie hoa şanga vinya savienna, quetiénen i tane ainor i nar cárine mainen laume nar ainor. 27 Ente, ea raxe i lá rie sina molielva nauva nattíraina, mal yú i corda i túra Artemisso nauva nótaina ve munta, metyala yú túrierya, epe ya quanda Asia ar ambar luhtar.” 28 Hlarila si ar nála quátaina rúşenen, i neri yámer: “Túra Artemis Efesuyaron ná!”
	29 Sie i osto náne quátaina rúciniénen, ar er sámanen lendelte rimpe mir i *tirmen, mapala Aio ar Aristarco ar tu-talala aselte nirmenen. Anette ennoli Maceroniallo lelyala as Paulo. 30 Paulo inse merne lelya minna i lienna, mal i hildor lá méraner lave sen. 31 Ennoli imíca Asio ingwi, i náner meldoryar, mentaner senna ar arcaner sello lá panya inse raxesse i *tirmende. 32 Ennoli yámer er nat ar exeli hyana nat, ar i amarimbar mici te uar sinte i casta yanen anelte ocómiénwe. 33 Etta uo tallelte Alexander et i şangallo, an i Yúrar se-ninder ompa. 34 Mal íre hanyanelte i anes Yúra, yámelte er ómanen ter *os lúme atta: “Túra Artemis Efesuyaron ná.”
	35 Apa i ostotecindo carne i şanga quilda, quentes: “Neri, man ea mici atani ye ua ista in Efesuyaron osto cundo ná i cordo i túra Artemisso ar i emmo ya lantane menello? 36 Etta, pan mo ua pole láquete ta, caruvalde mai qui nalde quilde ar carir munta pen sanwe. 37 An atálielde neri sine i uar pilur cordaron ar uar equétie yaime ana ainilva. 38 Etta, qui Lemetrio ar i tanor óse samir cos as aiquen, ear auri namiéva ar ear nóreturcor: Lava tien tala i costi yar samilte, quén as i exe, i námonnar. 39 Mal qui cestalde amba han ta, mauya i şanya combe tulca sa. 40 An ea raxe i nurri pa amortie nauvar talane venna apa ya amartie síra, an ualve same erya casta antáven pa yalme sina.” 41 Ar apa quentes ta, mentanes i ocómienwar oa.
RANTA 20 
Íre i amortie náne vanwa, Paulo tultane i hildor, ar apa hortanes te ar quente námarie téna, lendes oa menien mir Maceronia. 2 Apa lendes ter sane ménar ar hortane i enger tasse rimbe quettalínen, túles mir Hellas. 3 Ar apa termarnes astar nelde tasse, cirumnes oa Sirianna, mal pan i Yúrar carner panoli ana se, carnes i cilme i nanwenumnes ter Maceronia. 4 Óse i lendasse enger Sosipater yondorya Pirro Veroiallo, Aristarco ar Secundo Şessalonicallo, ar Aio Lervello, ar Timoşeo ar Trifimo Asiallo. 5 Té lender epe me ar homper men Troasse, 6 mal elme cirner oa Filippillo apa i auri *Alapúline Massaron, ar túlelme téna Troasse nó auri lempe náner vanwe. Tasse lemnelme ter rí otso.
7 I minya auresse i otsolo, íre anelme ocómienwe racien massa, Paulo carampe téna, pan autumnes i hilyala auresse, ar quétanes tenna ende i lómio. 8 Mal enger rimbe calmali i oromardesse yasse anelme ocómienwe. 9 Hamila ara i lattin enge nessa nér estaina Eutico, ye lantane mir núra fúme íre Paulo quétane, ar taltala fúmesse lantanes undu i neldea talamello ar náne qualina íre anes ortana. 10 Mal Paulo ununte, hantanexe senna, panyane rancuryat *os se ar quente: “Áva care yalme, an náse en coirea.” 11 Tá nanwennes ama, rance i massa ar mante, ar carampes tenna ára ar tá oante. 12 Mal i seldo tallelte oa coirea, ar anelte tiutane lesta pella. 
	13 Sí lendelme epe te i luntenna ar cirner oa Assosenna, yasse camumnelme Paulo mir i cirya. An apa antanes canwar pa ta, isse merne lelya talyanten. 14 Íre túles tenna i nóme yasse anelme mi Assos, camnelmes mir i lunte ar lender Mitilenenna. 15 Ar apa cirnelme talo i hilyala auresse túlelme ara Cios, ar apa an ré rahtanelme tenna Samos, ar i hilyala auresse túlelme mir Miletus. 16 An Paulo carne i cilme i lahtumnes Efesus, lá merila hauta Asiasse, an anes lelyala hormesse: Qui poldes mernes tene Yerúsalemenna nó i Aşar Otsolaron Otso.
	17 Mal ho Miletus mentanes Efesusenna ar tultane i amyárar i ocombeo. 18 Íre túlelte senna quentes téna: “Istalde mai manen i minya aurello ya túlen Asianna anen aselde i quanda lúmesse, 19 molila i Herun mi ilya naldie, arwa nírion ar perperila i şangier yar martaner nin i Yúraron ulce panoinen, 20 íre uan hempe lello erya nat aşea len, hya loitane peanta len epe i lie ar i coassen. 
21 Mal *vettanenye Yúrain ar Hellenyain véla pa inwis Erunna ar savie Herulvasse, Yésus. 22 Ar sí, yé, nútina i fairesse lelyan Yerúsalemenna, ómu uan ista yar martuvar nin sasse, 23 hequa in ilya ostosse i Aire Fea *vetta nin i núteli ar şangiéli hópar nin. 24 Ananta uan note coivienya ta melda nin, qui ece nin telya núromolienya ya camnen i Heru Yésullo: *Vettie pa i evandilyon i lisseo Eruo.
	25 Ar sí, yé, inye ista in ualde cenuva cendelenya ata, elde illi imíca i vantanenye, carila sinwa i aranie. 26  Etta *vettan illin mici le i nanye poica i sercello ilye atanion, 27 an uan ehépie imne nyariello len Eruo quanda pano.
	28 Cima inde ar i quanda lámáre ya i Aire Fea apánie ortírieldasse. Na mavari i Heruo ocomben, ya ñentes véra serceryanen. 29 Inye ista i apa autan, lumne ñarmoli tuluvar mici le, i uar oravuva i lámáresse, 30 ar ho elde ortuvar nelli i quetir rícine natali, tucien oa i hildor apa inte. 31 Etta na coive, enyalila manen ter loar nelde, lómisse yo auresse, uan pustane peanta len nírelínen. 32 Ar sí antan le olla Erun ar lisseryo quettan, ya pole carasta le ama ar anta len rantalda ve indyoni, as ilye i airintar. 33 Telpe hya malta hya larma uan ecestie ho aiquen. 34 Elde istar i mát sine ániet nin ar in enger asinye maurelmar. 35 Illume tannen len in íre sie molilde mauya len manya i nar milye ar enyale i quetta ya i Heru Yésus immo quente: Antave ná alasse túra lá camie.
26 Ar apa quentes quettar sine, lantanes occaryanta as illi mici te ar hyamne. 27 Enge fárea yaimie mici te illi, ar lantanelte Paulo axenna ar minquer se. 28 An or ilqua anelte ñwalyaine i quettanen ya quentes, in ualte cenumne cendelerya ata. Tá hilyaneltes i luntenna.
RANTA 21 
Apa mauyanelme imme hehta te ar cirner oa, lendelme térave Cosenna, mal i hilyala auresse Rolosenna, ar talo Pataranna. 2 Ar apa hirnelme lunte ya lelyumne Foicinianna, lendelme mina sa ar cirner oa. 3 Apa cennelme Cipros, lendelme ara sa i hyaryasse, cirner Sirianna ar túler Tírenna, an ta náne i enne i armaron i luntesse.  
4 Cestanelme i hildor ar hirner te, ar lemnelme tasse ter rí otso. Mal i Fairenen quentelte Paulonna: “Áva panya tál Yerúsalemesse!” 5 Mal íre i auri náner vanwe, etelendelme ar menner tielmasse. Illi mici te, as i nissi ar híni, hilyaner me tenna ette i osto. Ar apa lantie occalmanta i fárasse hyamnelme, 6 ar quentelme namárie quén i exenna, ar lendelme mir i lunte, mal té nanwenner marda.
	7 Ho Tír túlelme Ptolemaisenna, telyala i luntelenda. *Suilanelme i hánor ar lemner er ré aselte. 8 I hilyala auresse cirnelme oa ar túler Césareanna, ar lendelme mir coarya Filip, nér ye cárane sinwa i evandilyon. Anes imíca i Otso, ar lemnelme óse. 9 Enger as nér sina selyer canta, vendeli, i sámer Erutercáno anna.
10 Mal lan lemnelme tasse ter nóte aurion, Erutercáno yeo esse náne Ahavo túle undu Yúreallo, ar túles menna ar nampe i quilta Paulova. Nuntes vére talyat ar máryat ar quente: “Sin quete i Aire Fea: I nér ye harya quilta sina i Yúrar Yerúsalemesse nutuvar, ar antauvaltes olla Úyúrain.” 12 Íre hlasselme si, elme ar i marner tasse véla arcaner sello: “Áva lelya ama Yerúsalemenna!” 13 Tá Paulo hanquente: “Mana cáralde, yaimie ar racila endanya? An inye manwa ná, lá rie náven nútina, mal yú qualien Yerúsalemesse i essen i Heru Yésuo.” 14 Íre lá ence men vista sámarya, pustanelme arca ar quenter: “Lava i Heruo indómen marta.”
	15 Apa auri sine manwanelme ar lender lendalmasse Yerúsalemenna. 16 Mal ennoli i hildoron Yerúsalemello yú lender aselme, talien me i nerenna yeva coasse marumnelme: Mnason, ye náne i minye hildoron. 
	17 Íre túlelme Yerúsalemenna, i hánor me-camner mi alasse. 18 Mal i hilyala auresse Paulo lende aselme mir coarya Yácov, ar ilye i amyárar enger tasse. 19 Ar *suilaneltet ar nyarner pa ilya erya nat ya Eru carne imíca i nóri núromolieryanen.
	20 Hláriéla ta antanelte alcar Erun, ar quentelte senna: “Yétal, háno, manen ear liyúmeli i savir imíca i Yúrar, ar illi mici te uryar i Şanyen. 21 Mal ahlárielte in anaie quétina pa elye i peániel imíca i liendi i mauya tien tare oa Mósello, peantala tien i vá *osciruvalte hínaltar hya hilya i haimi. 22 Mana, tá, caruvalve? Tanca ná i hlaruvalte in utúliel. 
23 Etta cara nat sina ya nyarilme len: Ear aselme neri canta i samir vanda. 24 Áte tala aselye ar á poita imle aselte, ar alye paitya tien, cirieltan i findele careltallo. Tá illi hanyuvar i ya ahlárielte pa lye ua nanwa, mal i elye hilya i Şanye ar hepe sa. 25 Pa i Úyúrar i savir elve etécier téna, canila i mauya tien hepe inte oa yallo anaie *yácina cordonin, ho serce, ho hráve quórine celvaron ar ho *hrupuhtie.” 
	26 Tá Paulo talle i neri óse, ar i hilyala auresse poines inse aselte ar lende mir i corda, carien sinwa i ré yasse sovallelta nauvane telyana ar i *yanca nauvane talaina ilquenen mici te.
	27 Mal şintave nó i rí otso náner telyane, i Yúrar Asiallo cenner se i cordasse ar tyarne amortie imíca i şanga, ar panyanelte máltat sesse 28 ar yámer: “Neri Israélo, á manya! Nér sina ná ye peanta ilquenen mi ilya nóme ana i lie ar i Şanye, ar ana nóme sina! Ente, atálies Hellenyali mir i corda, vahtala aire nóme sina!” 29 An nóvo cennelte Trifimo Efesusello i ostosse óse, ar intyanelte i Paulo talle se mir i corda. 30 Ar i quanda osto náne valtana, ar i lie norne uo, ar nampelte Paulo ar tuncer se et i cordallo. Mí imya lú i andor náner holtane. 31 Ar íre cestenelte nahta se, quetta túle i turconna i hosseo pa quanda Yerúsalem nála rúcina. 32 Pen hopie talles ohtalli ar *tuxantulli ar norne undu téna. Cenila i turco ar i ohtari pustanelte palpa Paulo.
33 Tá i hosseturco túle hare ar nampe se ar canne: “Áse nute limil attanen!” Ar maquentes pa man anes ar pa mana carnelyanes. 34 Mal ennoli i şangasse yámer er nat ar exeli hyana nat. Castanen i ramo poldes pare munta tulca, ar cannes i talumnelte Paulo i *estolienna. 35 Mal íre túles i tyellennar mauyane i ohtarin colitas, i şango ormenen. 36 An i liyúme i lieo hilyane te, yámala: “Áse nahta!”
	37 Íre tulyauvaneltes mir i *estolie, Paulo quente i hosseturconna: “Ma lertan quete nat lyenna?” Quentes: “Ma istal quete Hellenya? 38 Ma nanwave ual i Mirra ye nó auri sine tyarne amortie ar tulyane i *sicilmor húmi canta mir i ravanda?” 39 Tá Paulo quente: “Inye Yúra nér, nóna mi Tarsus Ciliciasse, osto lá nulla. Mal arcan lyello: Ánin lave quete i lienna!” 
40 Apa láves ta, Paulo, tarila i tyellessen, léve máryanen i lien. Íre tumna quilde lantane, carampes téna i Heverya lambesse, quetila: 
RANTA 22 
“Neri, hánor ar atari, hlara ni quéta inyen!” 2 Íre hlasselte i quétanes téna i Heverya lambesse, anelte en ambe quilde, ar eques: 3 “Inye Yúra ná, nóna mi Tarsus Ciliciasse, mal peantana osto sinasse epe talu Amaliélo mí tarya lé i Şanyeo atarilvaron. Anen uryala Erun ve illi mici lé aure sinasse. 4 Ar lenden roitala Tie sina i qualmenna, nútala ar antala olla mir mando neri ar nissi véla, 5 ve yú i héra *airimo ar i quanda combe amyáraron polir *vetta nin. Ho té yú ñenten mentali i hánonnar Lamascusse, ar engen tienyasse talien yú i enger tasse nútine Yerúsalemenna paimen.
	6 Mal lendanyasse, íre túlen hare Lamascusenna, *os ende i aureo, rincanen et menello hoa cala caltane ninna, 7 ar lantanen cemenna ar hlasse óma quéta ninna: 'Saul, Saul, mana castalya roitien ni?' 8 Hanquenten: 'Man nalye, Heru?' Ar quentes ninna: 'Nanye Yésus Nasaretello, ye elye roita.' 9 I neri i enger asinye cenner i cala, mal ualte hlasse i óma yeo quétane ninna. 10 Tá quenten: 'Mana caruvan, Heru?' I Heru quente ninna: 'Á orta, mena mir Lamascus, ar tasse ilqua ya ná lyen sátina carien nauva nyárina lyen.' 11 Mal uan polde cene, i alcarnen sana calo, ar tulyaina i mánen lo i enger asinye túlen mir Lamascus. 
	12 Mal nér estaina Ananías, ye náne *ainocimya i Şanyenen ar sáme mára *vettie ilye i Yúrallon i marner tasse, 13 túle ninna, ar tarila ara ni quentes ninna: 'Saul, háno, cena ata!' Ar mí imya lúme polden ata cene, cenila se. 14 Quentes: 'Atarilvaron Aino icílie lyé istien indómerya ar cenien i Faila ar hlarien antoryo óma, 15 an elye nauva *vetto sen ilye atanin, pa i nati yar ecéniel ar ahláriel. 16 Ar sí, manen ná i hópal? Á orta, na sumbana ar sova úcarilyar oa yaliénen esseryanen.'
	17 Mal apa nanwennen Yerúsalemenna ar hyamne i cordasse, camnen maur 18 ar cenne se quéta ninna: 'Na linta ar á auta Yerúsalemello hormenen, an ualte camuva *vettielya pa ní.' 19 Ar inye quente: 'Heru, té istar mai in inye hante mir mando ar rípe mi ilya *yomencoa i sáver lyesse, 20 ar lan Stefáno *vettolyo serce náne etulyaina, yú inye tárane hare ar sanne mai pa ya martane, ar tíranen i collar i queniva i nacanter se.' 21 Ananta quentes ninna: 'Mena, an lye-mentauvan haire nórennar!'
	22 Lastaneltes tenna quentes quetta sina, ar tá ortanelte ómalta, quetila: “Á mapa taite nér oa cemello, an uas valda coiviéno!” 23 Ar pan yámelte ar paller collaltar ar hanter asto mir i vilya, 24 i hosseturco canne i mo talumne se mir i *estolie, náven céşina riptiénen, istieryan i casta yanen sie yámelte senna. 25 Mal apa lenuneltes lattalínen i riptien, Paulo quente i *tuxanturenna ye tárane tasse: “Ma lertal ripta nér ye Rómea ná, ar ye ua námina?” 26 Íre i *tuxantur hlasse ta, lendes i hosseturconna ar nyarne sa sen, quetila: “Mana caruval? An i nér Rómea ná!”
	22 They listened until he said this word, and then they raised their voice, saying: “Take such a man away from earth, for he is not worthy of life!” 23 And since they shouted and shook their cloaks and threw dust into the air, 24 the army chief commanded that one was to bring him into the camp, in order to be examined by flogging, for him to know the reason why [yanen, by which] they shouted at him so. 25 But after they stretched him out with straps for the flogging, Paul said to the centurion who was standing there: “May you flog a man who is Roman, and who is not judged?” 26 When the centurion heard that, he went to the army chief and told it to him, saying: “What are you going to do? For the man is a Roman!”
27 Etta i hosseturco túle senna ar maquente: “Ánin nyare, ma nalye Rómea?” Eques: “Nanye.” 28 I hosseturco hanquente: “Mancanen ninna lertier sine túra nonwenen.” Paulo quente: “Mal inye náne nóna mir tai.”
	29 Etta, mí imya lú, i neri i ceşumner se ñwalmenen tarner oa sello, ar caure nampe i hosseturco íre hirnes in é anes Rómea, apa se-nuntelyanes.
	30 I hilyala auresse mernes ista tancave mana ulco i Yúrar quenter in acáries. Etta se-lehtanes i limilillon ar canne i Tára Comben i ocomumnelte. Tá talles Paulo ar panyane se epe te. 
RANTA 23 
Paulo, yétala i Tára Combe, quente: “Neri, hánor, elengien epe Eru mi ilvana *immotuntie, tenna aure sina.” 2 Tá Ananías i héra *airimo canne in tarner ara se i petumneltes i antosse. 3 Tá Paulo quente senna: “Eru petuva lyé, a ramba ninquinta! Ma hámal ni-namien i Şanyenen, ar mí imya lú rácal i Şanye caniénen i nauvan pétina?” 4 I tarner ara se quenter: “Ma quétal ulco pa i héra *airimo Eruo?” 5 Ar Paulo quente: “Hánor, uan sinte i náse i héra *airimo. An ná técina: Áva quete ulco pa turco lielyo.” 
	6 Sintes in imíca i enger tasse, er ranta náne Sanducearon ar i hyana Farisaron, ar etta yámes i Tára Combesse: “Neri, hánor, inye Farisa ná, yondo Farisaron. Pa i estel ar i enortave qualinaiva nanye námaina!” 7 Pan quentes nat sina, enge cos imbi Farisar ar Sanducear, ar i liyúme náne şanca. 8 An Sanducear quetir i lá ea enortave hya vala hya faire, mal i Farisar pantave savir ilye nati sine. 
9 Tá enge hoa yalme, ar parmangolmoli i náner i ranto i Farisaron oronter ar quenter costesse: “Ualme hire ulco mi nér sina. Mana qui faire é equétie senna, hya vala?” 10 Íre aica cos oronte, i hosseturco runce ho i tucumnelte se mir rantali, ar cannes i ohtarin i menumnelte undu rapien se et endaltallo ar talien se mir i *estolie.
	11 Mal i hilyala lómisse i Heru tarne ara se ar quente: “Huore! An ve *evettiel pa yar apir ni Yerúsalemesse, sie mauya lyen *vetta yú Rómasse.”
	12 Íre aure túle, i Yúrar carner vére ar hunter inte qui mantelte hya suncelte nó nahtie Paulo. 13 I nóte i nerion i uo antaner vanda sina náne or *canaquean. 14 Lendelte i hére *airimonnar ar i amyárannar ar quenter: “Ánielme vanda i ualme matuva nó anahtielme Paulo. 15 Etta nyara i hosseturcon, elde as i Tára Combe, i mauya sen tala se undu lenna, ve qui merilde care centa istien ambe tancave i nati yar apir se. Mal nó tuluvas hare, elme nauvar manwe nahtien se.”
	16 Mal íre Paulo néşo yondo hlasse i caitumnelte nurtane nahtien se, lendes senna, ar íre túles i *estolienna sa-nyarnes sen. 17 Etta Paulo yalde quén imíca i *tuxanturi ar quente: “Á tala nessa nér sina i hosseturconna, an samis nat nyarien sen.” 18 Etta nér sina nampe se ar talle se i hosseturconna, ar eques: “Paulo, i nútina nér, yalde ni ar arcane nillo i talumnen nessa nér sina lyenna, an samis nat quetien lyen.” 19 I hosseturco nampe márya ar lende oa véra nómenna ar maquente: “Mana samil nyarien ninna?” 
	20 Hé quente: “I Yúrar uo acárier pano in arcuvalte in enwa taluval Paulo undu i Tára Combenna, ve qui merilte pare ambe tancave mana acáries. 21 Mal elye áva lave tien şahta lye mir carie ta, an ambe lá *canaquean neri mici te cáyar nurtane hopila sen, ar unútielte inte vandanen in ualte matuva hya sucuva nó anahtieltes, ar sí nalte manwe, hopila şáquetielyan.” 22 Tá i hosseturco oante i nessa nerello apa canie sen: “Áva quete aiquenna i ápantiel nati sine nin.”
	23 Ar yaldes atta i *tuxanturion ar quente: “Á manwa ohtari tuxa atta menien Césareanna, as roqueni *otoquean ar neri tuxa atta i colir hatili, i neldea lúmesse i lómio. 24 Ente, á tala roccoli. Sie, lavila Paulon norta, taluvaltes mi varnasse Felix i nórecánonna.” 
25 Ar tences menta arwa sine quettaron: 26 “Claurio Lisias i taura nórecánonna, Felix: Hara máriesse! 27 Nér sina náne mapana lo i Yúrar ar náne hare návenna nahtana lo te, mal lantanen téna as i ohtari ar se-rehtane, pan parnen in náse Rómea. 28 Ar merila ista i casta nurrelto ana se, tallenyes undu mir Tára Combelta. 29 Hirnen i nurreli pa costeli apila Şanyelta nar talane senna, mal pa munta valda qualmeo hya limilion. 30 Man pan pano ana nér sina anaie apantana nin, mentanenyes lyenna pen hopie, ar canin i samir nurreli pa se i mauya tien quete ana se epe lyé.”
	31 Etta ohtari sine namper Paulo, ve náne tien cánina, ar taller se lómisse Antipatrisenna. 32 I hilyala auresse lávelte i roquenin lelya óse en, ar nanwenner i *estolienna.
33 I roqueni lender mir Césarea ar antane i menta i nórecánon, ar panyanelte yú Paulo epe se. 34 Apa cendanes i menta maquentes pa mana ménallo hé túle, ar parne i hé náne Ciliciallo. 35 Eques: “Hlaruvan lye, íre i queni i samir nurreli pa lyé yú tuluvar.” Ar cannes i mo hepumne se mandosse mí túrion Herolwa.
RANTA 24 
Apa rí lempe Ananías i héra *airimo túle undu as amyárali ar *carpando yeo esse náne Tertullo, ar quentelte ulco pa Paulo. 2 Íre anes yálina, Tertullo *yestane carpa ana se, quetila: 
	“Túra raine samilme ter lyé, ar envinyatiéli martar nóre sinasse apacenelyanen! 3 Mi ilye lúmi ar nómi, taura Felix, camilme tai antúra hantalénen. 4 Mal lá mapien amba lúmelyo, arcan lyenna i me-lastuval şintave, raina ve nalye. 5 An ihírielme i nér sina qolúvie ná, tyarila amortiéli imíca ilye i Yúrar ter i quanda ambar, ar náse minda mí heren i Nasaryaron, 6 quén ye yú néve vahta i corda, ar ye nampelme. Mernelme name se Şanyelmanen, 7 mal Lísias i hosseturco túle ar se-nampe et málmalto ormenen ar se-talle oa. 8 Ho hé ece elyen, ceşiénen hé, pare pa ilye i ongwi yar quetilme in acáries.”
	9 I Yúrar náner astarindoryar ar quenter i sie enge. 10 Ar Paulo, íre i nórecáno hwermenen caryo láve sen carpa, hanquente:
	“Istala mai i liende sina asámie lyé ve námo ter rimbe loali, quétan lérave inyen. 11 Ece lyen pare i rie auri yunque yá lenden ama antáven tyerme Yerúsalemesse. 12 Ualte hirne ni i cordasse arwa costo as aiquen hya tyarila amortie, i *yomencoassen hya i ostosse. 
13 Ente, ua ece tien tana in acárien i ongwi pa yar sí carpalte ana ni. 14 Mal nat sina pantave nyarin lyen: I Tienen ya estalte 'heren', sánen *veuyan Eru, savila ilye i nattor i nar i Şanyeo ar técine mí Erutercánor. 15 Ar samin estel Erunna, i imya estel ya yú neri sine samir: Euva enortave failaiva ar úfailaiva véla. 16 Etta ennenya ná in inye illume samuva poica *immotuntie Erunna ar atannar. 17 Apa loali váner, túlen talien annali oraviéva nórenyanna, ar *yacien. 18 Lan cáranen nati sine, hirnelte ni poitana i cordasse, mal lá enge şanga hya amortie. Mal enger tasse Yúrali Asiallo, 19 ar náne arya qui té túler epe lye quetien pa ongwenyar, qui samilte nur ninna. 20 Hya lava sine nerin quete mana ulco hirnelte nisse íre tarnen epe i Tára Combe, 21 qui únes sina erya quetie ya yámen íre tarnen epe te: 'Pa i enortave qualinaiva nanye námaina epe le síra!'
	29 Mal Felix, istala mai i nattor yar amper i Tie, querner i neri oa ar quente: “Íre Lisias i hosseturco tuluva undu, caruvan cilmenyar pa i nattor yar apir lye.” 23 Ar cannes i *tuxanturen hepe i nér mi moica lé, ar uas pustumne aiquen mici véraryar *veviello se. 
	24 Apa réli Felix túle as Rusilla verirya, ye náne Yúra, ar talles Paulo ar lastane senna pa i savie mi Hristo Yésus. 25 Mal íre carampes pa failie ar *immoturie ar i tulila namie, Felix náne ruhtana ar hanquente: “Lú sinan á auta, mal íre samin ecie, lye-tultuvan ata.” 26 Mal mi imya lú sámes i estel i camumnes telpe Paulollo. Etta se-tultanes ta ambe rimbave, ar carampes óse. 27 Mal apa loa atta vánet, Felix náne hilyana ve nórecáno lo Porcio Festo, ar pan Felix merne same i Yúraron lisse, hehtanes Paulo nútina.
RANTA 25 
Etta Festo, íre camnes i túre or i ména, apa rí nelde lende ama Yerúsalemenna Césareallo, 2 ar i hére *airimor ar i mindar i Yúraron nyarne sen nurriltar Paulonna. Tá arcanelte Festonna, 3 cestala lis ana Paulo, i mentauvas hé Yerúsalemenna. An caitumnelte nurtane, nahtien hé i mallesse. 4 Mal Festo hanquente i Paulo lemyuuva hépina Césareasse, ar in isse nanwenuva tar ron. 5 Eques: “Etta nai i taurar mici le tuluvar undu quetien pa ongweryar, qui ea *aiqua úşanya pa se.”
	6 Sie, apa lemie aselte ter rí lá or tolto hya quean, ununtes Césareanna, ar i hilyala auresse hamunes i námosondonna ar canne i mo taluva Paulo. 7 Íre túles, i Yúrar i náner tulinwe undu Yerúsalemello tarner *os se, quetila in acáries rimbe ar lunge ongweli, mal lá ence ten tana i ta  nanwa né. 
	8 Mal Paulo quente, varyala inse: “Ana i Şanye hya ana i Yúrar hya ana i Ingaran véla uan acárie erya úcare.” 9 Festo, ye merne came i mára nirme i Yúraron, hanquente Paulonna: “Ma meril lelya ama Yerúsalemenna náven námina tasse epe ni pa nattor sine?” 10 Mal eque Paulo: “Táran epe i námosonda i Ingaranwa, yasse mauya nin náve námina. Acárien munta ulca ana i Yúrar, ve yú elye mai ista. 11 Qui é acárien ongwe ar nanye valda qualmeo, uan arca uşe qualmello, mal qui uan acárie erya i ongwion yar quetilte acárien, *úquen lerta anta ni mir málta. Panyan nattonya epe i Ingaran.” 
12 Apa quetie as i combe, Festo hanquente: “Epe i Ingaran apánel nattolya, i Ingaranna menuval.”
	13 Apa réli váner, Árippa i aran yo Vernice túlet Césareanna *suilien Festo. 14 Apa anette tasse ter nóte rélion, Festo nyarne i aranen pa i nattor yar amper Paulo, quetila:
	“Ea nér hehtana nútina lo Felix, 15 ar íre anen Yerúsalemesse i hére *airimor ar i amyárar i Yúraron nyarner ni pa se, arcala i namuvan se ve arwa cámo. 16 Mal hanquenten téna i mici Rómear ua haime anta aiquen olla, nó i quén pa ye exeli quetir in acáries ongweli vele i quetir ana se cendello cendelenna, ar ece sen quete insen pa i nur. 
17 Etta, íre ocomnelte sisse, pen hautie hamunen i námosondasse ar canne i mo taluva i nér. 18 Tarila epe ni, i quetir in acáries ongweli uar carampe pa i olce nati yar inye intyane pa se. 19 Sámelte costeli óse pa véra *tyerielta i ainova, ar pa quén estaina Yésus, ye qualina ná, mal ye Paulo quente ná coirea. 20 Lá istala mana carumnen pa i cos sine nation, maquenten qui mernes lelya Yerúsalemenna, tasse náven námina pa nattor sine. 21 Mal íre Paulo arcane náve hépina i námien Meletyaryo, cannen i nauvas hépina tenna mentauvan se i Ingaranna.”
	22 Tá Árippa quente Festonna: “Yu inye mere hlare i nér.” Hanquentes: “Enwa hlaruvalyes.”
	23 Etta, i hilyala auresse, Árippa yo Vernice túlet mi túra alcar ar lendet mir i şambe veliéva as hosseturcoli ar minde nelli i ostollo, ar íre Festo canne, Paulo náne talana. 24 Ar Festo quente: “Aran Árippa ar elde illi i ear aselme, yétalde nér sina pa ye i quanda liyúme Yúraron uo acárie arcande nin, Yerúsalemesse ar sisse véla, yamila in uas valda coitiéno ambe. 25 Mal túnen in acáries munta valda qualmeo. Etta, íre nér sina panyane nattorya epe Meletyarya, namnen i mentauvan se. 26 Mal pa sé samin munta tanca tecien herunyanna. Etta ettallenyes epe lé, ar or illi epe elye, Aran Árippa: Apa i ceşie istuvan mana tecuvan. 27 An neme nin úhanda menta nútina quén mal loita tea i nurri senna.
RANTA 26 
Árippa quente Paulonna: “Lertal quete.” Tá Paulo rahtane máryanen ar quente, varyala inse: 
	2 “Pa ilye i ongwi yar i Yúrar quetir i acárien, Aran Árippa, nótan inse valima in epe elye síra quetin insen, 3 or ilqua i castanen in istal mai ilye i haimi ar costi mici Yúrar. Etta arcan i ni-hlaruval cólenen. 
	4 Lénya coiviéva néşenyallo – manen lenganen i yestallo nórenyasse ar mi Yerúsalem – ná sinwa lo ilye Yúrar 5 i isintier ni nóvo, qui merilte *vetta. Istalte i coivienya ve Farisa náne i amnaraca herennen *tyerielmo. 6 Ananta sí, castanen i vando antana atarilmain, táran náven námina. 7 Nosselmar yunque samir i estel i cenuvalte i vanda carna nanwa qui *veuyalte se veassenen ter lóme yo aure. Pa estel sina i Yúrar quetir i acárien ongweli, a Aran.
	8 Mana castalda namien i mo ua pole save in Eru orta qualinar? 9 Inye é sanne i mauyane nin tare ana i esse Yésus Hristova Násaretello mi rimbe léli, 10 ve yú carnen Yerúsalemesse, ar rimbali i airion panyanen mandossen apa camnen túre i hére *airimollon, ar íre mo quente pa nahtie te, illume antanen ómanya ana te. 11 Ente, rimbave paimetánen te ilye *yomencoassen ar mauyane te naiquete, an nála ita rúşea ana te yú roitanenyet mir ettelie ostor. 
	12 Lan cáranen nati sine –  mi lenda Lamascusenna, apa camie túre ar lavie i hére *airimollon – 13 endesse i aureo, en i mallesse, cennen cala han Anaro alcar ya caltane *os ni ar *os i lender asinye.14 Ar apa illi mici me lantaner i talamenna hlassen óma quéta ninna i Heverya lambesse: 'Saul, Saul, mana castalya roitien ni? Petie ana i tildi nauva naica lyen.' 15 Mal quenten: 'Man nalye, Heru?' Ar i Heru quente: 'Inye Yésus, ye roital. 16 Ananta á orta ar tara talulyatse. An sina ennen atánienyexe lyen, lye-cilien ve núro ar *vetto yúyo yaron ecéniel ar yaron tyaruvan lyen cene, pa ni. 17 Etelehtan lye et lie sinallo ar i nórellon, yannar lye-mentan 18 pantien hendultat, te-querien morniello calanna ar Sátano túrello Erunna, camieltan apsenie úcariva ar ranta ve aryoni imíca i nar airinte saviénen nisse.'
	19 Etta, aran Árippa, uan loitane cime i maur menello, 20 mal minyave innar ear Lamascusse ar tá innar ear mi Yerúsalem ar i quanda nóre pelila Yúrea tallen i menta i mauya tien hire inwis ar quere inte Erunna, cariénen cardar valde inwisten. 21 Pa nati sine Yúrali ni-namper i cordasse ar néver nahta ni. 22 Mal pan anen manyana lo Eru atárien *vettala pityan yo túran, mal quetila munta hequa yar i Erutercánor ar Móses véla quenter martumner: 23 I Hristo perperumne, ar ve i minya nála ortana qualinallon, carumnes cala sinwa lie sinan ar i nórin véla.»
	24 Íre quentes nati sine varyala inse, Festo quente taura ómanen: “Nalye sámalyo ettesse, Paulo! Túra ñolme nancára sámalya!” 25 Mal Paulo quente: “Uan sámanyo ettesse, taura Festo, mal quetin quetiéli nanwiéva ar máleva sámo. 26 An i aran hanya nati sine, isse yenna quétan veriénen, an nanye tanca i munta sino uşe tuntierya, an nat sina ua anaie carna vincasse. 
27 Ma elye, Aran Árippa, save i Erutercánossen? Istan i savil.” 28 Mal Árippa quente Paulonna: “Mi şinta lúme quetumnel ni mir ole *Hristondur.” 29 Tá Paulo quente: “Ece nin mere Erunna i ron
hya ambe telwave, lá rie elye mal yú illi i hlárar ni síra oluvar taiti ve inye ná, ómu pen limili sine.” 30 Ar i aran oronte, ar sie carner i nórecáno ar Vernice ar i neri i na¨ner ha¨mie¨la aselte. 31 Mal íre lendelte oa carampelte quén as i exe, quetila: “Nér sina care munta valda qualmeo hya limilion.” 32 Ente, Árippa quente Festonna: “Ence lehta nér sina au uas panyane nattorya epe i Ingaran.”
RANTA 27 
Apa i cilme náne carna i cirumnelme Italianna, antanelte Paulo ar hyane nútine nelli olla *tuxanturen estaina Yúlio, i hosseo i Meletyaryo. 2 Lendelme mir cirya ho Arramittium ya cirumne i nómennar i falasseo Ásio. Cirnelme oa, ar aselme enge Aristarco i Maceronya, Şessalonicallo. 3 Ar i hilyala auresse rahtanelme Síronna, ar Yúlio tanne lisse Paulon ar láve sen lelya nilmoryannar ar came aşielta.
	4 Ar cirnelme oa talo ar lender nu i cauma Ciprusso, pan i súri náner ana me. 5 Ar apa cirnelme ter i eare ara Cilicia ar Pamfilia túlelme hópanna Mírasse mi Licia.  6 Mal i *tuxantur hirne cirya Alexandriallo ya cirumne Italianna, ar cannes men lelya mir ta. 7 Apa cirie lencave ter fárea nóte aurion ar tulie Cnirusenna urdave, pan sámelme i súre cendelemasse, cirnelme nu i cauma Créteo Salmonesse, 8 ar cirila urdave ara i falasse túlelme nómenna estaina Írime Hópar, hare i ostonna Laséa. 
	9 Anda lúme náne vanwa, ar sí enge raxe mi lelie earesse, an yando i Lamate vanwa né. Etta Paulo quente pa ya sannes náne i arya, 10 quetila téna: “Neri, tuntan i cirie taluva nancarie, ar olya nauva vanwa ven, lá pa i armar ar i cirya erinque, mal yú pa cuilelvar.” 11 Mal i *tuxantur cimne i hesto ar i nér ye haryane i cirya ambe lá i nati yar Paulo quente. 12 I hópa úne mára termarien ter i hríve, ar etta i amarimbar sanner i náne arya cirie oa talo, qui mi tana hya sina lé ence tien rahta tenna Fénix ar lemya tasse ter i hríve. Ta ná hópa Créteo ya ná panta forrómenna ar hyarrómenna. 
	13 Ente, íre i súre hyarmello vávane sannelte in ennelta enge rahtieltasse, ar tuncelte ama i *ciryampa ar cirner ara Créteo falasse. 14 Mal apa lá anda lúme alaco, ta ya estaina Euroaquilo ná, túle rimpa i tollallo.  15 I cirya náne mapaina ar ua polle hepe langorya i súrinna, ar pustanelme neve turitas ar náner cóline. 16 Íre túlelme mir i cauma pitya tollo estaina Caura, poldelme urdiénen rehta i lunte. 17 Apa ortanelmes mir i cirya *yuhtanelte i mauresorastar ar nunter *os i cirya *rappalínen. Caurelma náne in i cirya petumne i nurtane ondor Sirtesse; etta nampelte undu i pota-velunte ar náner cóline. 18 Mal i raumo ita lumnane men, ar i hilyala auresse hantelte i armar mir i ear, 19 ar i neldea auresse hantelte vére máltanten i ciryo sorastar mir i ear. 
	20 Íre ualme cenne Anar hya tinwi rimbe rélissen, ar lá pitya raumo caine menna, firne ilya estel rehtielmo. 21 Ar apa anda lúme yasse ualte mante matta Paulo oronte mici te ar quente: “Neri, carnelde arya au lastanelde ni, lá autala Crétello, mal uşila sina nancarie ar  *úhepie. 22 Mal sí hortan le: Sama huore, an lá ea erya quén imíca le ye nauva vanwa! Rie i cirya nauva. 23 An mi lóme sina tarne epe ni vala Eruo yeo núro nanye, ar ye *tyerin. 24 Eques: 'Áva ruce, Paulo! Mauya len tare epe i Ingaran, ar yé! Eru ánie len illi i círar aselye.' 25 Etta sama huore, neri, an savin Eruo quetie, in i natto nauva aqua ve anaie nyárina nin. 26 Mal nauvalme hátine er tollo hrestanna”
	27 Íre i *canaquea lóme lantane ar anelme hátaine sir ar tar Arria-earesse, endesse i lómio i ciryamor intyaner i túlalte har er norenna. 28 Ar *lestanelte manen núra i ear náne ar hirner i anes rangwi *yúquean. Lendelte şinta tie ompa ar *lestaner ata, ar hirnelte rangwi lepenque. 29 Ar pan runcelme i cé petumnelme i ondor, hantelte mir i ear *ciryampar canta i pontillo i ciryo ar milyaner tulesse aureo. 30 Mal i ciryamor, cestala uşe i ciryallo, panyaner i lunte i earesse, quetila i linguvalte *ciryampali i langollo. 31 Paulo quente i *tuxanturenna ar i ohtarinnar: “Qui neri sine uar lemya i ciryasse, ua ece len náve rehtane!” 32 Tá i ohtari cirner i *rappar i lunteo ar láver san lutta oa. 
	33 Íre aure hare né, Paulo hortane illi i matumnelte, quetila: “Síra ná i *canaquea ré yasse hópalde ú matto, an amátielde munta. 34 Etta arcan lello i matuvalde matta an ta manyuva rehtielda. An erya finde i caro aiqueno mici le lá nauva vanwa.”
35 Apa quetie quettar sine nampes massa, antane hantale Erun epe te illi, ar sa-rance ar *yestane mate. 36 Tá sámelte alasse, ar yú té manter matta. 37 Quanda nótelma i ciryasse náne enque *otoquean ar tuxa atta. 38 Apa matie i matta ya mernelte, carnelte i cirya mis lunga hatiénen i ore mir i ear.
	39 Íre aure túle, ualte sinte i nórie, mal cennelte londe yasse enge hresta, ar mernelte tala i cirya tar, qui ence tien. 40 Etta aucirnelte i *ciryampar ar láver tain lanta mir i ear, ar mí imya lú lehtanelte i lattar i *tullo. Tá ortanelte i pota-velunte i súrinna ar lender ana i hresta.
41 Íre lantanelte nómenna yanna ear pente yúyo tiello, tallelte i cirya talamenna. I lango náne tanca ar ua polde leve, mal i ciryo ponte náne rácina mir rantar ormenen i earo. 42 Tá i ohtari merner nahta i nútine neri, pustien aiquen uşiello *lutiénen oa. 43 Mal i *tuxantur merne tala Paulo varnassenna ar pustaner te cariello ya mernelte. Ar cannes in sinter *lute i capumnelte mir ear, rahtien norenna minyave. 44 I exi hilyaner, ennoli panolissen, ennoli natalissen i ciryallo. Ar sie illi náner talane varnave norenna. 
RANTA 28 
Apa rahtanelme varnassenna parnelme in i tollo esse náne Melite. 2 Ar i queni tasse, i quenter lambe ya ualme hanyane, lenganer menna lissenen han ya senwa ná, an nartanelte ruine ar camner me illi, castanen i ulo ya lantane, ar i ringiéno. 3 Mal íre Paulo hostane loxe olwennelíva ar panyane tai i ruinesse, leuca ettúle i úrenen ar tancexe máryanna. 4 Íre i queni tasse cenner i hloirea onna lingala máryallo, quentelte quén i exenna: “Tancave nér sina nahtar ná, ar ómu anes rehtana i earello, umbar ua láve sen coita.” 5 Mal palles i hloirea onna mir i ruine ar perpére munta olca. 6 Ono sannelte i pulumnes, hya i lantumnes rincanen qualina. Apa hopie andave ar cenie munta olca martala sen, vistanelte sámalta ar quenter i náse aino.
	7 Hare sana nómenna i tollo amminda nér, estaina Poplio, sáme restali. Camnes me mai ar nildave láve men mare coaryasse ter rí nelde. 8 Mal Poplio atar náne caimassea úrenen ar *hruhirdiénen. Paulo lende minna senna ar hyamne, panyane máryat sesse ar nestane se.
9 Apa ta martane, i hyane queni i tollasse i sámer hlaiweli yú túler senna ar náner nestane. 10 Epeta yú *alcaryanelte me rimbe annalínen, ar íre cirnelme oa, antanelte men natali maurelmain.
	11 Apa astar nelde cirnelme oa ciryasse ya túle Alexandriallo. Termarnelyanes ter i hríve i tollasse, ar sámes i Onóni ve i langoemma. 12 Túlelme Siracusenna ar lemner tasse ter rí nelde. 13 Talo lendelme *os i falasse ar túler Rehiumenna, ar apa er ré enge súre hyarmello, ar tennelme Puteolisse mí attea ré. 14 Tasse hirnelme hánoli i arcaner i lemyumnelme aselte ter rí otso, ar sie túlelme mir Róma. 15 Ar talo i hánor, íre hlasselte i sinyar pa me, túler me-velien tenna Forum Appii ar i *Sendassi Nelde. Paulo, cenila te, antane hantale Erun ar sáme huore.
	16 Íre lendelme mir Róma náne lávina Paulon mare vérave, as i ohtar tirila se. 17 Mal apa rí nelde yaldes i náner imíca i minde neri i Yúraron. Apa ocomnelte quentes téna: “Neri, hánor, ómu fcarnen munta ana i lie hya i haimi atarilvaron, inye náne antana olla Yerúsalemello mannar Rómearon. 18 Té, apa carie ceşie, merner lerya ni, pan ua enge cáma valda qualmeo nisse. 19 Mal íre i Yúrar quenter ana ta, mauyane nin panya nattonya epe i Ingaran – mal lá ve au samin *aiqua ulca quetien ana nórenya. 20 Casta sinanen etta arcanen le-vele ar quete lenna, an castanen i estelo Israélo cólan limil sina.” 21 Quentelte senna: “Ualme acámier mentar pa lyé Yúreallo; ente, *úquen i hánoron i utúlier equétie *aiqua olca pa lye. 22 Mal sanalme i vanima ná hlare lyello mana sanwelyar nar, an é istalme pa heren sina i mi ilya nóme mo quete ana sa.”
	23 Tancelte aure yasse velumneltes ar túler yanna marnes, rimbe lá ya anelte mí minya lú. Arinello şinyenna nyarnes ar *vettanes tien pa Eruo aranie, ar i Şanyello ar i Erutercánollon néves anta tien hande pa Yésus. 24 Ennoli mici te lastaner quettaryannar, mal exeli loitaner save. 25 Pan anelte şance oantelte, mal Paulo quente téna erya quetie: “Nanwave i Aire Fea carampe atarildannar ter Yesaia i Erutercáno, 26 quetila: 'Mena lie sinanna ar queta: É hlaruvalde, mal laume hanyuvalde; ar é yétuvalde, mal laume cenuvalde. 27 An lie sino enda olólie ilaica, ar hlarultat nát lunge hlariéno, ar hendultat apahtielte – te-pustala tuntiello hendultanten ar hlariello hlarultanten ar haniello endaltanen ar hiriello inwis, nestienyan te.' 28 Etta, nai nauva sinwa len i rehtie sina anaie mentana i nórennar; té yú hlaruvar.” 29 Ar apa quentes quettar sine, i Yúrar oanter, arwe túra costo mici inte.
	30 Tá termarnes loa attasse mí coa yasse paityanes marien, ar camnes illi i túler senna, 31 carila Eruo aranie sinwa ar peantala pa i Heru Yésus Hristo ilya veriénen, pen aiquen pustala se.RANTA 1 
Minya quentanya, alcarinqua Şeofílo, tencen pa ilye i nati yar Yésus *yestane care ar peanta, 2 tenna i aure yasse anes mapana ama, apa antanes canwar i apostelin i cildes. 3 Tien yú tannes inse coirea rimbe tanwalínen apa perpéres, nála cénaina lo té ter auri *canaquean, carila sinwe i nati yar apir Eruo aranie. 4 Ar omentieryassen aselte antanes tien i canwar: “Áva lelya oa Yerúsalemello, mal á lemya, hopila tan pa ya i Atar antane vandarya, ar pa ya hlasselde nillo. 5 An Yoháno sumbane nennen, mal elde nauvar sumbane Aire Feanen lá rimbe auri ho sí.”
	6 Sí íre anelte ocómienwe, maquentelte senna: “Heru, ma envinyatal i aranie Israélen lúme sinasse?” 7 Quentes téna: “Ua elden ista i lúmi ar lúr yar i Atar apánie véra túreryasse, 8 mal camuvalde túre íre i Aire Fea tuluva lenna; ar nauvalde astarmonyar mi Yerúsalem ar i quanda Yúrea ar Samária véla, ar cemeno anhaira rantanna.”
	9 Ar apa quentes nati sine, lan tíranelte, anes ortaina, ar lumbo se-nurtane hendultalto. 10 Ar íre yentelte ama mir menel íre oantes, yé! nér atta mi ninqui larmar tarnet ara te, 11 ar quentette: “Neri Alileallo, manen ná i táralde yétala menel? Yésus sina, ye náne cámina ama lello mir i lumbo, entuluva sie, mí imya lé ya tirneldes lelyala mir menel.”
	12 Tá nanwennelte mir Yerúsalem i orontello estaina Oron *Milloaldaron, ya hare ná  Yerúsalemenna, *os *sendarelenda oa. 13 Tá, meniéla minna, lendelte ama mir i oromar yasse marnelte, Péter ar Yoháno ar Yácov ar Andréo, Filip ar Şomas ar Mattéo, Yácov Alféoion ar Símon i Sélot, ar Yúras Yácovion. 14 Illi mici te náner voronde hyamiesse, as nisseli ar María amil Yésuo, ar as hánoryar.
	15 Sí yane auressen Péter oronte et endello i hánoron – i şánga náne *os queni *yúquean tuxa – ar quente: 16 “Neri, hánor, mauyane i Tehtelen náve carna anwa, ta ya i Aire Fea quente nóvo ter Láviro anto pa Yúras, ye tanne i tie in namper Yésus. 17 An anes nótina mici vi ar camne ranta núromolie sinasse.” 18 (Nér sina ñente resta i *paityalénen úfailiéno, ar lantala hatsenen rúves i endesse, ar ilye hirdiryar uller et sello. 19 Ta olle sinwa illin i marner Yerúsalemesse, ar etta sana resta náne estaina lambeltasse Aceldama, ya tea: Resta Serceva.)
 20 “An anaie técina i Parmasse Airelírion: 'Nai mardarya nauva lusta, ar nai *úquen maruva tasse', ar: 'Nómerya ortíriéno lava exen mapa.'  21 Etta mauya ven cile er i nerion i túler uo aselve ter i quanda lúme yasse i Heru Yésus lende minna ar ettenna mici vi, 22 i yestallo íre Yoháno sumbeáne ar tenna i aure yasse anes cámina ama vello. Quenen mici té mauya náve astarmo aselve pa enortierya.”
	23 Ar tulyanelte ompa atta, Yósef estaina Varsappas, ye sáme i epesse Yusto, ar Mattías. 24 Ar hyamnelte ar quenter: “Elye, Héru ye ista illion endar, cara sinwa man icíliel 25 camien i núromolie ar nóme ve apostel yar Yúras hehtane menien véra nómeryanna.” 26 Ar hantelte *şanwali pa tu, ar i *şanwa tenge Mattías, ar anes nótina imíca i minque aposteli.
RANTA 2 
Íre i aure aşaro Otsolaron Otso náne túlienwa, anelte illi uo mi er nóme, 2 ar rincinen túle menello ran ve hlápula naraca súrio, ar quantes i quanda coa yasse engelte. 3 Ar lambar ve etsátaina náreva nemner tien, ar hamunes ilquende mici te. 4 Tá illi mici te náner quátine Aire Feanen ar *yestaner quete *alavéle lambelissen, ve i Faire antane tien carpa.
	5 Ar enger Yerúsalemesse Yúrali marila tasse, *ainocimye neri, ilya nórello nu menel. 6 Sie, íre ran sina martane, i liyúme ocomne ar náne rucina, an ilquen mici te hlasse te quéta véra lamberyasse. 7 Anelte captaine ar mi elmenda, quetila: “Yé, ilye queni sine i quétar nar Alileallo, lá? 
8 Ananta manen ná i hláralve, ilquen mici vi, véra lamberya yassen anelve nóne? 9 Queni ho Parşea ar Meria ar Elam, queni i marir mi Mesopotamia, Yúrea ar Capaprocia, Pontus ar Ásia, 10 ar Frihia ar Pamfylia, Mirrandor ar i ménar Livio, hare Cirénenna, ar i utúlier Rómallo, Yúrar ar quérinar véla, 11 queni ho Hréte ar Aravia – hláralvet quéta vére lambelvassen pa Eruo túre cardar!” 12 Anelte ara inte elmendanen ar hanyaner munta, quetila quén i exenna: “Mana ná nat sina?” 13 Mal exeli, yaiwesse téna, quenter: “Nalte quante lisse limpeo!”
	14 Mal Péter oronte as i minque ar ortane ómarya ar quente téna: “Neri Yúreallo ar ilye elde i marir Yerúsalemesse, nai si nauva sinwa len, ar á lasta quetienyannar: 15 Queni sine é uar quante limpeo ve intyalde, an si i neldea lúme i aureo ná. 16 Úsie, si ná ya náne quétina ter Yoel i Erutercáno: 17 'Ar i métime auressen,' Eru quete, 'ulyauvan fairenyo ilya hrávenna, ar yondoldar ar yeldeldar quetuvar ve Erutercánor, ar nesse nerildar cenuvar mauri, ar yáre nerildain óluva olollínen, 18 ar yú hanwe ar inye mólinyannar ulyauvan fairenyo ente auressen, ar quetuvalte ve Erutercánor. 19 Ar antauvan tanwali menelde or le ar tannali cemende nún, serce ar náre ar híşie usqueva; 20 Anar oluva mornie ar Işil oluva serce, nó i Héruo túra ar meletya aure tuluva. 21 Ar ilquen ye yale i Héruo essenen nauva rehtana.'
	22 Neri Israélo, hlara quettar sine: Yésus Násaretello, nér ye Eru panyane epe le taure cardalínen ar tanwalínen ar tannalínen yar Eru carne sénen endeldasse, ve elde istar, 23 nér sina, ve quén antana olla, Eruo tanca panonen ar i istyanen ya sámes nóvo, tancelde tarwesse úşanyaron mánen ar nacanter se. 24 Mal Eru ortane se lehtiénen qualmeo núti, an úne cárima qualmen hepitas. 25 An Lávir quete pa sé: 'Illume cennen i Héru epe hendunyat, an náse ara formanya, ni-pustien návello pálina. 26 Etta endanya náne valima ar lambanya quente pa túra alasse. Ente, yú hrávenya maruva estelde, 27 an ual hehtuva feanya Mandostosse; yú ual lavuva vorondalyan cene quelexima sóma. 28 Acáriel sinwe nin i tier coiviéva; ni-quantuval alassenen cendelelyallo.'
	29 Neri, hánor, nin ná lávina quete lérave lenna pa i *atartur Lávir, i effirnes ar náne talana sapsaryanna, ar noirirya ea mici vi tenna aure sina. 30 Etta, pan anes Erutercáno ar sinte i Eru antane sen vanda pa panie mahalmaryasse quén yáveo oşweryo, 31 sámes apacen ar quente pa i  enortave i Hristova, in únes hehtana Mandostosse; ente, hráverya ua cenne quelexima sóma. 32 Yésus sina Eru enortane, pa ya illi mici me nar astarmor. 33 Etta, pan anes ortana Eruo formanna ar camne i Aire Fea Ataryallo i vandanen ya hé náne ániéla, et-ulyanes si ya cénalde ar hláralde. 34 An Lávir ua oronte menelenna, mal isse immo quete: 'I Héru quente herunyanna: Hara ara formanya, 35 tenna panyuvan ñottotyar ve tulco talutyant.' 36 Etta nai i quanda nosse Israélo istuva in Eru carne se Heru ar Hristo, Yésus sina ye tarwestanelde.”
	37 Íre hlasselte ta anelte círine endaltasse, ar quentelte Péterenna ar i hyane apostelinnar: “Neri, hánor, mana caruvalme?” 38 Péter quente téna: “Hira inwis, ar nai ilquen mici le nauva sumbana Yésus Hristo essenen apsenien úcarildaiva, ar camuvalde i anna Aire Feava. 39 An elden i vanda ná, ar hínaldain ar in nar haire – illi i yaluva i Heru Ainolva insenna.” 40 Ar rimbe hyane quettalínen *vettanes tien ar hortane te, quetila: “Á na rehtane quarca *nónare sinallo!” 41 Etta i camner quettarya náner sumbane, ar yana auresse *os fear húmi nelde náner napánine. 42 Ar anelte voronde mí peantáve i apostolion ar mí otornasse, i raciesse i massava ar i hyamiessen. 
	43 Rucie lantane ilquenna, ar rimbe elmendali ar tanwali martaner ter i aposteli. 44 Illi i sáver náner uo samiesse ilqua *alasatya, 45 ar vancelte armaltar ar i restar yar haryanelte ar etsanter i telpe illin, aiqueno maurenen. 46 Ar aure apa aure anelte i cordasse, nála er sámo, ar rancelte massa i coassen, matila mattalta mi alasse ar arwe poica endo, 47 laitala Eru ar arwe i lisseo i quanda lieo, lan ilya auresse i Heru napánane tien i náner rehtane.
RANTA 3 
Sí Peter ar Yoháno lender ama mir i corda i lúmesse hyamiéno, i nertea lúme. 2 Ar nér ye náne *úlévima amilleryo súmallo náne cólaina tar, ar panyaneltes ilya auresse ara i ando i cordo ya náne estaina i Mairea, arcieryan annar oraviéva ho i ménaner mir i corda. 
3 Íre cennes Péter ar Yoháno lelyea i cordanna, arcanes tullo annar oraviéva. 4 Mal Péter, as Yoháno, yente senna ar quente: “Ámet yéta!” 5 Etta tances henduryat tusse, sanila i camuvas nat tullo. 6 Mal Péter quente: “Telpe ar malta uan harya, mal ya é samin antan lyen: Essenen Yésus Hristo Nasaretello, á vanta!” 7 Ar nampeses formaryasse ar ortane se. Mí imya lú talluniryat ar i oxor imbi tál ar telco oller tulce, 8 ar campes ama ar vantane, ar lendes asette mir i corda, vantala ar capila ar laitala Eru. 9 Ar i quanda lie cenne se vantala ar laitala Eru. 10 Ente, sintelte man anes, in isse náne i nér ye nóvo hamme camien annar oraviéva ara i Mairea Ando i cordasse, ar anelte quátine elmendanen ar náner ara inte yanen náne martiéla sen.
11 Íre i nér himyane Péter ar Yoháno, i quanda lie, nála captaine, norner uo téna i nómesse estaina i Tarmatéma Solomondo. 12 Cenila ta, Péter quente i lienna: “Neri Israélo, manen ná i nalde elmendasse pa si, ar mana castalda yétien met ve qui véra melehtemmanen hya *ainocimiemmanen atyáriemmes vanta? 13 I Aino Avrahámo ar Ísaco ar Yácovo, atarelvaron Aino, acárie Yésus núrorya alcarinqua, sé ye elde antaner olla ar laquente epe Piláto cendele, ómu hé merne lerya se. 14 Elde laquenter i aire ar faila, ar arcanelde i camumnelde nér ye náne nahtar, 15 mal nacantelde i Turco coiviéva. Mal Eru ortane se qualinallon, pa ya illi mici me nar astarmor. 16 Etta, saviemmanen esseryasse, esserya acárie nér sina polda, sé ye yétalde ar ye istalde, ar i savie ya ea ter se ánie sen mále epe henduldat.
17 Ar sí, hánor, istan i carnelde sie peniesse istyava, ve turcoldar yú carner. 18 Mal sie Eru acárie nanwe i nati yar nóvo carnes sinwe ter ilye tercánoryaron anto: i Hristorya perperumne.
	19 Etta hira inwis ar quera inde! Tá úcareldar nauvar *aupsárine, lavila lúmin ceutiéva tule i Héruo cendelello. 20 Sie mentauvas i Hristo sátina len, Yésus, 21 ye mauya menelen hepe tenna i lúmi envinyatáveva ilye nativa, pa yar Eru quente antonen airi tercánoryaron, yalúmesse. 22 É Móses quente: “I Héru Ainolda ortauva Erutercáno mici hánoldar, ve ní.
23 É ilya quen ye ua lasta sana Erutercáno nauva nancarna lieryallo.” 24 Ar ilye i Erutercánor, ho Samuel innar hilyaner se –  illi i equétier – yú acárier sinwe auri sine. 25 Elde nar yondor i Erutercánoron ar i véreo ya Eru tulcane as atarildar, quetila Avrahamenna: 'Ar erdelyasse ilye i nossi cemeno nauvar aistane.' 26 Apa Eru ortane Yondorya, eldenna minyave se-mentanes aistien le, queriénen ilquen oa olce cardaldallon.”
RANTA 4 
Íre carampette i lienna, i hére *airimor ar i cordo hesto ar i Sanducear túler túna, 2 nála rúşie pan peantette i lien ar carnet sinwe i *enortale qualinallon Yésunen. 3 Ar panyanelte máltat tusse ar panyaner tu mandosse tenna i hilyala aure, an şinye náne tulinwa. 4 Mal rimbali imíca i hlasser i quetta sáver. Ar i nóte i nerion oronte tenna húmi lempe.
	5 Túle i hilyala auresse i ocomner i turi ar i amyárar ar i parmangolmor Yerúsalemesse, 6 as Annas i héra *airimo ar Caiafas ar Yoháno ar Alexander ar illi i náner i nosseo i héra *airimo. 7 Apa panie tu endaltasse maquentelte: “Mana túrenen hya mano essenen carneste nat sina?” 8 Tá Péter, quanta Aire Feo, quente téna: “Turcor i lieo ar amyárar, 9 qui namme aure sinasse céşaine pa mára carda nimpa neren, ar merilde ista mannen nér sina acámie málerya, 10 nai nauva sinwa illin mici le ar i quanda lien Israélo i sá martane i essenen Yésus Hristo Nasaretello, ye elde tarwestaner mal Eru ortane et qualinaillon. Issenen nér sina tára sisse epe le málesse.
11 Si ná i ondo ya náne nótina ve munta lo elde i carastaner, ya olólie i vinco cas. 12 Ar rehtie ua ea aiquen hyananen, an yú ua antana hyana esse nu menel yanen mauya ven náve rehtane.”
	13 Íre cennelte manen lérave Péter ar Yoháno quenter, ar sinter i anette *tengwalóre ar senwe neri, anelte quátine elmendanen, pan yú sinteltet ve queni i náner as Yésus. 14 Íre cennelte i nér ye tarne asette, sé ye camne mále, sámelte munta quetien ana tu. 15 Etta, apa canie tun lelya et i ocombello, carnelte úvie uo, 16 quetila: “Mana caruvalve sine nerin? An tanwa ya queni istar amartie ter tu, aşcénima illin i marir Yerúsalemesse, ar ua ece ven laquete sa. 17 Mal pustien sa návello vintana ambe palan i liesse, alve naitya tu, in ávatte quetuva ambe esse sinanen aiquenna.”
18 Ar apa yalie tu cannelte tun i mauyane tun aqua pusta quete ar peanta Yésuo essenen. 19 Mal hanquentasse Péter quente téna: “Qui faila ná Eruo hendusse lasta lenna ar lá Erunna, alde name inden! 20 Mal emme uat pole pusta quete pa yar ecéniemme ar ahláriemme.” 21 Apa ambe quentelte túna aice quettalínen lehtaneltet, pan ualte hirne casta paimetien tu, ar castanen i lieo, an illi mici te antaner alcar Erun pa ya martiéla né. 22 An i nér yesse tanwa sina nestiéva náne martienwa sáme amba lá loar *canaquean.
23 Apa anette lehtane lendette vérattannar ar nyarner tien i nati yar i hére *airimor ar i amyárar náner quétiléla túna. 24 Hlarila ta, er sámanen ortanelte ómalta Erunna ar quenter: “Hér, elye ná ye carne menel cemenye ar yar ear tusse, 25 ar ye Aire Feanen quente ter i anto Lávir atarelmo, núrolya: 'Manen ná i liendeli amortar ar lieli sánar pa luste natali? 26 Cemeno arani atárier ar i cánor ócómier ve er, i Hérunna ar Hristoryanna.' 27 An é ocomnelte osto sinasse, Herol ar Pontio Piláto ar ennoli i liendion, aire núrolyanna, Yésus, ye *elpanel, 28 carien yar mályanen ar cilmelyanen nóvo utulciel martumner.  29 Ar sí, Héru, á tunta *lurweltar, ar lava mólilyain quete quettalya ilya veriénen, 30 íre rahtal mályanen nestien, ar íre tanwali ar tannali martar essenen aire núrolyo, Yésus.
31 Ar apa quentelte i arcande, i nóme yasse anelte ócómienwe náne pálaina, ar ilquen mici te náne quátina i Aire Feanen ar quente Eruo quetta veriénen.
	32 Ente, i liyúme ion sáver sámer er enda ar fea, ar *úquen mici te quente pa *aiqua ya sámes i ta náne vérarya, mal haryanelte ilye nati uo. 33 Ar túra túrenen i aposteli et-antaner *vettielta pa i enortave Yésus Hristova, ar túra Erulisse caine illinnar mici te. 34 É enge *úquen arwa maureo mici te, an illi i sámer restar hya coar vancer tai ar talle i telpe ya ñentelte i vácine natin 35 ar panyaner ta epe i apostelion talu. Tá mo etsate ilquenen ve maurelta náne. 36 Sie Yósef, ye i apostellon camne i epesse Varsappa – ya tea Tiutaleo Yondo – quén i Leviron, nóna Ciprusse, 37 ye sáme resta, vance sa ar talle i telpe ar panyane sa epe i apostelion talu.
RANTA 5 
Mal nér yeo esse náne Ananías, as Saffíra verirya, vance resta ya sámes 2 ar nuldave hempe ranta i telpeo ya ñentes, ve yú verirya sinte. Talles rie ranta ar panyane sa epe i apostolion talu. 3 Mal Péter quente: “Ananías, manen ná i Sátan ánie lyen verie hurien i Aire Fean ar panya oa elyen ranta i telpeo ya ñentel i restan? 4 Lan haryanelyes, ma únes véralya? Ar apa anes vácina, ma ual en lertane cile mana carumnel? Mana castalya carien taite carda? Uhúriel, lá atanin, mal Erun!” 5 Íre hlasses quettar sine, Ananías lantane undu ar effirne. Ar túra rucie túle illinnar i hlasser sa. 6 Mal i nesse neri oronter, se-vaitaner lannelissen, ar coller se ettenna sapsaryanna.
	7 Apa lúmi nelde verirya túle minna, lá istala ya martiéla né. 8 Péter quente senna: “Ánin nyare, ma vanceste i resta nonwe sinan?” Quentes: “Ná, ta náne i nonwe.” 9 Mal Péter quente senna: “Manen ná i aneste er sámo tyastien i Héruo faire? Yé! I talu ion taller verulya sapsaryanna nát epe i fenda, ar coluvalte lyé ettenna.” 10 Mí imya lú lantanes undu epe Pétero talu ar effirne. Íre i nesse neri túler minna, hirneltes qualina, ar colleltes ettenna ar antane sen sapsa ara verurya. 11 Etta túra rucie túle or i quanda ocombe ar or illi i hlasser pa nati sine.
	12 Ente, ter i apostolion mát rimbe tanwali ar tannali martaner imíca i lie, ar illi mici te ocomner Solomondo tarmatémasse, nála er sámo. 13 *Úquen i exion veryane *erta inse téna, ananta i lie laitane te. 
14 Ente, ennoli i sáver i Herusse náner napánine, liyúmeli nelliva ar nisseliva véla. 15 Etta tallelte i hlaiwar ettenna ar panyaner te tasse pitye caimalissen ar tulmalissen, merila rie i Péter, íre lahtanes, hatuva leo ennolinnar mici te. 16 Ar i liyúme i ostollon pelila Yerúsalem ocomne, colila hlaiwali ar i náner nwalyaine lo úpoice fairi, ar ilquen mici te náne nestana.
	17 Mal i héra *airimo ar i enger óse, i heren Sanducearon ya enge tá, oronter ar náner quátine *hrúcennen, 18 ar panyanelte mát i apostelinnar ar panyaner te i ostomandosse. 19 Mal i lómisse i Héruo vala pantane i mando andor, talle te ettenna ar quente:  20 “Á lelya, ar tarila i cordasse á quete i lienna ilye i quetier pa coivie sina!” 21 Apa hlasselte ta, lendelte árasse mir i corda ar peantaner.
	 Íre i héra *airimo ar i enger óse túler, comyanelte i Tára Combe ar i quanda ocombe amyáraron i yondoron Israélo, ar mentaneltet i mandonna talien te. 22 Mal íre i cánor túler tar, ualte hirne te i mandosse. Apa nanwenie nyarnelte: 23 “I mando hirnelme pahta ilya varnassenen, ar i cundor tarila ara i fendar, mal íre latyanelme i mando ualme hirne aiquen i mityasse.” 24 Íre i cordo hesto ar i héra *airimo véla hlasser quettar sine, anelte útance pa nati sine ar pa mana martumne sina nattonen. 25 Mal nér túle ar nyarne tien: “Yé! I neri i panyanelde i mandosse ear i cordasse, tarila ar peantala i lien!” 26 Tá i hesto lende oa as cánoryar ar taller te, mal pen orme, pan runcelte ho in i lie.nahtuvar te sarni¨nen.
27 Talleltet ar panyaner te epe i Tára Combe. Ar i héra *airimo quente: “Antanelme len i canwa: Á pusta peanta esse sinasse! Ananta, yé! aquátielde Yerúsalem peantáveldanen, ar merilde tala ner sino serce menna!” 29 Hanquentasse Péter ar i hyane aposteli quenter: “Mauya men hilya Eruo canwar or tai atanion. 30 Atarilvaron Aino ortane Yésus, ye elde nacanter lingiénen se aldasse. 31 Eru ortane se formaryanna ve Turco ar *Rehto, antáven inwis Israélen, ar apsenie úcariva. 32 Ar elme nar astarmor pa nattor sine, ve ná i Aire Fea, ya Eru antane in lastar canwaryar.”
	33 Íre hlasselte ta, feldelte harne ar merner nahta te. 34 Mal enge nér ye oronte i Tára Combesse, Farisa yeo esse náne Amaliel, *şanyepeantar melda i quanda lien. Cannes: “Á tulya i neri i ettenna şinta lúmen.” 
35 Tá quentes téna: “Neri Israélo, cima inde pa ya merilde care sine nerin. 36 An nó auri sine Şeuras oronte, quetila i anes valdea, ar nóte nelliva, *os tuxar canta, lender óse. Mal anes 
nahtana, ar illi i cimner canwaryar náner vintane ar nancarne. 37 Apa sé Yúras Alileallo oronte, mí rí yassen i lie náne nótina, ar tunces oa ennoli apa inse. Ananta sana nér qualle, ar illi i cimner canwaryar náner vintane.  38 Ar ve nati tarir sí, quetin lenna: Lava sine nerin náve ar áva tarce te, an qui natto sina hya carie sina atanillon ná, nauvas nancarna, 39 mal qui Erullo nás, ualde poluva nancare te. Tira inde, i ualde nauva hírine mahtala Erunna!”
40 Tá cimnelte ya quentes. Apa tultave i aposteli rípeltet ar canner tien: “Ava quete mi esse Yésuo!” Tá lávelte tien mene.
	41 Té, etta, oanter i Tára Combello mi alasse, pan anelte nótine valde perperien yaiwe i essen. 42 Ar ilya auresse, i cordasse ar i coassen, ualte pustane care sinwa i evandilyon pa Yésus Hristo.
RANTA 6 
Mal yane auressen, lan i nóte hildoron oronte, i Hellenyar náner nurrula i Heveryannar, pan *verulóraltar úner címine i ilaurea etsatiesse. 2 Etta i yunque yalder i hildoron liyúme intenna ar quenter: “Ua mára men hehta Eruo quetta etsatien matso i sarnossen. 3 Etta, hánor, á cesta mici inde neri otso i samir mára *vettie, quante faireo ar sailiéno, ar panyuvalmet topien maure sina, 4 mal elme en antauvar imme i hyamien ar i núromolien i Quetto.”
5 Ar ya quentelte nemne mára i quanda liyúmen, ar cildelte Stefáno, nér quanta saviéno ar Aire Feo, ar Filip ar Procoro ar Nicanor ar Timon ar Parmenas ar Nicolao, *quernamo Antiocello, 6 ar panyaneltet epe i aposteli, ar apa hyamie panyanelte máltat tesse.
	7 Ar Eruo quetta alle, ar i hildoron nóte oronte lintave Yerúsalemesse, ar hoa şanga *airomolíva panyaner inte nu i savie.
	8 Mal Stefáno, quanta Erulisseo ar níreo, carne taure tanwali ar tannali imíca i lie. 9 Mal oronter nelli i *yomencoallo estaina Leryanaiva, ar ennoli i túler Cireneallo ar Alexandriallo, costien as Stefáno. 10 Mal ualte polde tare i sailienna ar i fairenna yainen carampes. 11 Tá nuldave carnelte nelli quete: “Ahlárielmes quéta naiquetiéli ana Móses ar Eru.”
12 Ar valtanelte i lie ar i amyárar ar i parmangolmor, ar lantanelte senna ar namper se, ar tulyaneltes mir i Tára Combe. 13 Ar yaldelte furila astarmoli, i quenter: “Nér sina ua pusta quete quettar ana aire nóme sina ar ana i Şanye. 14 An ahlárielmes quéta i sina Yésus Nasaretello hatuva undu nóme sina ar vistauva i haimi yar acámielve Mósello.”
	15 Ar íre illi i hámaner i Tára Combesse yenter se, cennelte i cendelerya ná ve valo cendele.
RANTA 7 
Mal i héra *airimo quente: “Ma nattor sine ear sie?” 2 Eques: “Neri, hánor ar atari, hlara! I Aino Alcaro tanne inse Avraham atarinyan lan anes Mesopotamiasse, nó marnes mi Ħáran, 3 ar quentes senna: 'Á auta nórelyallo ar nosselyallo ar tula i nómenna ya tanuvan lyen.'
4 Tá lendes et i nórello Caldeaiva ar marne mi Ħáran. Ar talo, apa atarya qualle, Eru tyarne se leve nóre sinanna yasse elde sí marir. 5 Ananta hé ua antane sen aryono ranta sasse, yando lá i cemen nu tallunirya, mal hé antane sen i vanda i sa-antauvanes sen harieryan sa, ar apa sé erderyan, lan en pennes hína. 6 Ente, sin quente Eru, in erderya marumne ve etyar ettelea nómesse, ar i lie carumner te móli ar tyarumner tien moia, ter loar tuxi canta. 7 Ar 'i nóre yan nauvalte móli inye namuva,' quente Eru, 'ar epeta etelelyuvalte ar caruvar núromolie nin nóme sinasse.' 8 Ar sen-antanes vére *osciriéva, ar sie ónes Ísac ar *oscirne se i toltea auresse, ar Ísac óne Yácov, ar Yácov i *nossetúri yunque. 
9 Ar i *nossetúri, quante hrúceno Yósefenna, vancer se mir Mirrandor. Mal Eru enge óse, 10 ar etelehtanes se et ilye şangieryallon ar antane sen lisse ar sailie epe Fáro aran Mirrandoro. Ar hé panyane se turien Mirrandor ar quanda coarya. 11 Mal saicele túle i quanda nórenna Mirrandoro ar Canáano, é túra şangie, ar atarilvar uar hirne matta. 12 Mal Yácov hlasse i enge matta Mirrandoresse, ar mentanes atarilvar i minya lú. 13 Ar mí attea lú Yósef apantane inse hánoryain, ar Yósefo nosse náne carna sinwa Fáran. 14 Mentala menta, Yósef yalde Yácov atarya ar ilya nosserya, queni lempe *otoquean. 15 Yácov ununte mir Mirrandor. Ar effirnes, ve carner atarilvar, 16 ar anelte talane Hyecemenna ar aner panyane i noirisse ya Avraham ñente Ħamoro yondollon nonwen telpeo.
	17 Íre i lúme túle har i vandan ya Eru carne sinwa Avrahámen, i lie alle ar oronte túra nótenna Mirrandoresse, 18 tenna hyana aran oronte or Mirrandor, ye ua sinte Yósef. 19 Sé *yuhtane
finie atarilvannar ar carne ulco tien, mauyala te panya lapseltar ettenna, qualieltan. 20 Lúme yanasse Móses náne nóna, ar anes vanima Erun, ar anes hépina ter astari nelde coasse ataryava. 21 Mal íre anes panyana ettenna, Fáro yelde nampe se ar ortane se ve véra yondorya. 22 Ar Móses náne peantana mi ilya sailie Mirrandoro, ar anes taura mi quettaryar ar cardaryar. 
	23 Íre sámes loar *canaquean, túle mir endarya i yétumnes hánoryar, i Israelindi.
24 Ar íre cennes nér ye perpére úfailie, se-varyanes ar antane ahtarie yen perpére orme, petiénen undu i Mirra.
25 Intyanes i hánoryar hanyumner in Eru antauva tien rehtie máryanen, mal ualte hanyane sa. 26 Ar i hilyala auresse túles téna lan mahtanelte, ar néves ata tala te uo rainesse, quetila: 'Neri, nalde hánor! Manen ná i carilde úfailie quén i exenna?' 27 Mal ye náne úfaila armaroryan nirne se oa, quetila: 'Man carne lyé turco ar námo or met? 28 Cé telil nahta ni, ve nacantel i Mirra noa?' 29 Sina quettanen Móses norne oa ar marne Mirian·nóresse, yasse yondo atta nánet nóne sen.
	30 Ar íre loar *canaquean náner vanwe, vala tannexe sen i ravandasse ara Oron Sinai, i uruite náresse neceltusso. 31 Íre Móses cenne sa, ya cennes quante se elmendanen. Mal íre lendes har ceşien, i Héruo óma túle: 32 'Inye atarilyaron Aino, Avrahám ar Ísac ar Yácovo Aino.' Tá palie nampe Móses, ar uas veryane ceşe ambe.
33 I Héru quente senna: 'Á mapa i hyapat talulyalto, an i nóme yasse táral aire talan ná. 34 É ecécien i ulco carna lienyan Mirrandoresse, ar ahlárien ñónielta, ar utúlien undu etelehtien te. Ar sí tula, lye-mentauvan Mirrandorenna.' 35 Móses sina ye quernelte oa, quetila: 'Man carne lyé turco ar námo?', sina nér Eru mentane ve turco ar *etelehto véla, mánen i valo ye tanne inse sen mí neceltussa. 36 Nér sina ettulyane te apa carnes tanwar ar tannar Mirrandoresse ar i Carne Earesse ar i ravandasse ter loar *canaquean.
	37 Sin quente Móses Israelindinnar: 'Eru ortauva len et hánoldallon Erutercáno ve ní.' 38 Isse ná ye enge imíca i ocombe i ravandasse as i vala ye quente senna to Oron Sinai ar as atarilvar, ar camnes coirie quetier antaven ven. 
39 Canwaryannar atarilvar váquenter lasta, mal nirneltes oa ar querner inte endaltasse Mirrandorenna, 40 quetila Áronna: 'Cara men ainoli i polir mene epe me! An Móses sina, ye me-tulyane et Mirrandorello – ualme ista mana amartie sen.'
	41 Etta carnelte *mundolle yane auressen ar taller *yanca i cordonen, ar sámelte alasse  máltato tamannen. 42 Mal Eru querne inse ar antane te olla *vevien menelo hosse, ve anaie técina Erutercánoron parmasse: 'Lau inyen antanelde annar ar *yancar ter loar *canaquean i ravandasse, Nosse Israélo? 43 Mal coldelde i *lancoa Moloqua ar i elen Réfan ainoldava, i emmar yar carnelde *tyerien tai. Etta mapuvan le oa, Vável pella.'
	44 Atarilvar sámer i *lancoa *vettiéva i ravandasse, ve ye quente Mósenna canne i mo carumne sa, ve i emma ya Móses cenne. 45 Ar atarilvar i camner sa yú talle sa as Yosua mir i nóre haryaina lo i lier yar Eru et-hante epe atarilvar. Tasse sa lemne tenna Láviro auri. 46 Hirnes lisse epe Eru ar arcane in isse antauva Yácovo Ainon nóme marien. 47 Mal Solomon náne ye carastane sen coa. 48 Ananta i Antara ua mare coassen cárine mainen, ve i Erutercáno quete: 49 'Menel mahalmanya ná, ar cemen tulco talunyant. Mana nostaleo coa carastuvalde nin, quete i Héru, hya mana nómenya serien? 50 Hya mánya úne ya carne ilye nati sine?'
	51 A nornar, *úoscírine mi enda ar hlaru, tarilde illume i Aire Feanna – tambe atarildar, síve yú elde! 52 Man imíca i Erutercánor atarildar uar roitane? Ar nacantelte i nóvo carner sinwa tulesse i Failo, ye sí ánielde olla ar anahtielde, 53 elde i camner i Şanye ve antana ter vali, mal ualde ehépie sa.”
	54 Íre hlasselde nati sine anelte círine endaltasse, ar múlelte nelciltar senna. 55 Mal isse, quanta Aire Feo, yente mir menel ar cenne Eruo alcar, ar Yésus tára ara Eruo forma. 56 Ar eques: “Yé, cenin menel pantana ar i Atanyondo tára ara Eruo forma!” 57 Mal yámelte taura ómanen ar tamper hlarultat, ar lendelte rimpe uo senna. 		
58 Ar apa hanteltes et i ostollo hantelte sarneli senna. Ar i astarmor panyaner oa lanneltar ara nessa nér yeo esse náne Saul. 59 Ar hantelte sarneli Stefánonna lan hyamanes ar quétane: “Heru Yésus, cama fairenya!” 60 Tá lantanes occaryanta ar yáme taura ómanen: “Heru, áva note úcar sina ana te!” Ar apa quetie ta, effirnes.
RANTA 8 
Saul şáquente i nahtie séva. 
	Yana auresse túra roitie oronte i ocombenna ya enge Yerúsalemesse; illi hequa i aposteli náner vintane ter i ménar Yúreo ar Samário. 2 Mal nelli i runcer Erullo colder Stefáno sapsaryanna, ar carnelte túra nainie sen. 3 Ono Saul lantane i ocombenna mi ita naraca lé. Lelyala mir coa apa coa ar tucila ettenna neri ar nissi véla, hanteset mir mando.
	4 Mal i náner vintane lender ter i nóre, carila sinwa i evandilyon pa i Quetta. 5 Filip ununte mir Samário osto ar carne i Hristo sinwa tien. 6 Er sámanen i şangar cimner i nati quétaine lo Filip lan lastanelte ar tirner i tanwar yar carnes. 7 An enger rimbali i sámer úpoice fairi, ar té etelender yamila taura ómanen. Ente, rimbali i náner *úlévime ar tapte náner nestane. 8 Etta enge olya alasse osto tanasse.
	9 Mal enge i ostosse nér estaina Símon, ye nóvo carne ñúle ar cápe Samário nóre, quetila pa inse i anes túra quén. 10 Ar illi mici te, i ampityallo i antúranna, cimner se ar quenter: “Nér sina Eruo túre ná, ya ná estaina Túra.” 11 Etta cimneltes, pan ter anda lúme anes tyériéla te tatalla ñúleryanen. 12 Mal íre sávelte i quetier Filipo, ye carne sinwe Eruo aranie ar Yésus Hristo esse, anelte sumbane, neri ar nissi véla.
13 Yú Símon sáve, ar apa náve sumbana lemnes as Filip ar náne quátaina elmendanen íre tirnes i tanwar ar taure cardar yar martaner.
	14 Íre i aposteli Yerúsalemesse hlasser i Samária acámie Eruo quetta, mentanelte Péter ar Yoháno téna. 15 Lendette undu ar hyamnet camieltan Aire Fea. 16 An en uas lantane téna, mal anelte rie sumbane mí esse i Heru Yésuo. 17 Tá panyanette máttat tesse, ar camnelte Aire Fea.
	18 Sí íre Símon cenne manen i faire náne antaina paniénen mát, panyanes telpemittali epe te, 19 quetila: “Á anta yú inyen túre sina, in aiquen yesse panyan mányat camuva Aire Fea.” 20 Mal Péter quente senna: “Nai telpelya ar elye nauvat nancarne uo, pan sannel i haryumnel Eruo anna telpen!”
21 Ualye same ranta hya masse mi natto sina, an endalya ua téra epe Eru. 22 Etta hira inwis pa olcie sina, ar á arca i Herullo in endalyo sanwe nauva apsénina lyen, 23 an cenin i nalye hloirea *sála ar naxa úfailiéva.” 24 Hanquentasse Símon quente: “Alde arca i Herullo nin, pustien i nati pa yar quentel tuliello to ninna.”
	25 Sie, apa antanelte quanta *vettie ar quenter i Heruo quetta, nanwennelte Yerúsalemenna, ar carnelte i evandilyon sinwa rimbe mastolissen i Samárearon.
	26 Mal i Héruo vala quente Filipenna, quetila: “Á orta ar mena hyarmenna i mallenna ya mene undu Yerúsalemello mir Asa.” Ta i ravandasse ná.
27 Ar orontes ar lende, ar yé! tasse túle arandur Etopiallo, taura nér nu Candáce, tári i lieo Etiopio. Anes méniéla Yérusalemenna antáven tyerme, 28 mal nanwennes ar hamme norolleryasse hentala Yesaia i Erutercáno. 29 Ar i Faire quente Filipenna: “Mena hare i norollenna ar ása himya!” 30 Filip norne ara sa ar hlasse se hentala Yesaia i Erutercáno, ar eques: “Ma nanwave hanyal mana hental?” 31 Eques: “Manen ecuva nin hanya ire penin aiquen ye tanuva nin mana teas?” Ar arcanes Filipello tule mir i norolle hamien óse. 33 Mal i ranta i tehteleo ya hentanes náne si: “Ve máma anes talana i nahtienna, ar ve eule ye ómalóra ná epe ye hocire tórya, uas pantane antorya. 33 Nucumieryasse i námie náne mapana oa sello. Pa *nónarerya man nyaruva? An coivierya anaie mapana oa cemello.”
	34 Hanquentasse i arandur quente: “Maquetin lye, pa man i Erutercáno quete si? Pa inse hya pa hyana quén?” 35 Filip pantane antorya, ar *yestala tehtele sinallo carnes sinwa sen i evandilyon pa Yésus. 36 Sí íre lendette i mallesse, túlette nómenna yasse enge nén, ar i arandur quente: “Ela, nén! Mana pusta ni návello sumbana?” 37 Filip hanquente: “Qui savil quanda endalyanen, ta pole marta.” 38 Ar cannes i norollen hauta, ar yúyo lendet mir i nén, Filip ar i arandur uo, ar sumbanéses. 39 Apa túlette ama i nenello, i Héruo faire lintave tulyane Filip oa, ar i arandur ua cenne se ambe, an hé lende malleryasse mi alasse. 40 Mal Filip náne hírina Asotosse, ar lendes ter i ména ar carne i evandilyon sinwa ilye i ostoin tenna rahtanes Cesareanna.
RANTA 9 
Mal Saul, en şúyala *lurwe ar nahtie i Heruo hildonnar, lende i héra *airimonna ar arcane sello mentar i *yomencoain Lamascusse, talieryan nútina Yerúsalemenna aiquen ye hirnes náne i Malleo, neri ar nissi véla.
	3 Lendaryasse, íre túlanes hare ana Lamascus, rincanen caltane *os se cala menello, 4 ar apa lantie i talamenna hlasses óma quéta senna: “Saul, Saul, mana castalya roitien ni?” 5 Eques: “Man nalye, Heru?” Eques: “Inye Yésus, ye elye roita! 6 Mal á orya ar tula mir i osto, ar ya mauya lyen care nauva nyárina lyen.”   
	7 I neri i lender óse tarner úpe, an hlasselte i óma, mal uar cenne aiquen. 8 Mal Saul oronte i talamello, ar ómu henyat nánet pante cennes munta. Etta tulyaneltes i mánen ar taller se mir Lamascus. 9 Ar ter rí nelde cennes munta, ar uas mante hya sunce.
10 Enge Lamascusse hildo yeo esse náne Ananías, ar i Heru quente senna mi maur: “Ananías!” Eques: “Sisse ean, Heru.” 11 I Heru quente senna: “Á orya, mena i mallenna estaina Téra, ar mi coarya Yúras á cesta nér estaina Saul, ho Tarsus. An ye! hyámas, 12 ar ecénies mi maur nér estaina Ananías túla minna ar panyea máryat sesse, cenieryan ata.” 13 Mal Ananías hanquente: “Heru, ahlárien rimbalillon pa nér sina, pa ilye i olce nati yar carnes airilyain Yerúsalemesse. 14 Ar sisse acámies túre i hére *airimollon nutien illi i yalir esselyanen.” 15 Mal i Heru quente senna: “Mena, an nér sina ná nin cílina tamma, colien essenya i nórennar ar arannar ar Israelindinnar véla. 16 An inye tanuva sen ilqua ya mauyuva sen perpere essenyan.” 
	17 Tá Ananías lende, ar túles mir i coa, ar panyanes máryat sesse ar quente: “Saul, háno – i Heru, i Yésus ye tanne inse lyen i mallesse yasse túlel, ni-ementaye cenielyan ata ar návelyan quátina Aire Feo.” 18 Ar mi imya lú lantane henyalto ya nemne ve hyalmali, ar poldes ata cene, ar orontes ar náne sumbana. 19 Tá mantes ar náne turyana.
	Rélissen lemnes as i hildor Lamascusse, 20 ar pen hopie carnes Yésus sinwa i *yomencoassen, in isse i Eruion ná. 21 Mal illi i hlasser se náner quátine elmendanen ar quenter: “Ma nér sina ua ye Yerúsalemesse nancarne illi i yalir sina essenen, ar ye túle sir i ennen i tulyauvanes te nútine i hére *airimonnar?” 22 Mal Saul náne turyaina, ar carnes i Yúrar i marner Lamascusse aqua rúcine taniénen i Yésus ná i Hristo.
	23 Apa fárea nóte rélion i Yúrar carner úvie uo, pa manen nancarumneltes. 24 Mal panolta senna olle sinwa Saulen. Ono yú tirnelte i andor harive, auresse yo lómisse véla, nancarien se. 25 Etta hildoryar namper se ar mentaner se undu *rappanen *vircolcasse ter assa i rambasse.
	26 Íre túles Yerúsalemenna néves *erta inse i hildoin, mal illi runcer sello, pan ualte sáve i anes hildo. 27 Mal Varnavas nampe se ar talle se i apostelinnar, ar nyarnes tien ilqua pa manen i mallesse cennes i Heru, ar i hé quente senna, ar manen Lamascusse quentes veriénen mi Yésuo esse. 28 Ar lemnes aselte, lelyala minna ar ettenna Yerúsalemesse, quetila veriénen mí Heruo esse, 29 carpala ar costala as i Yúrar i quenter Hellenya. Mal té carner panoli nancarien se. 30 Íre i hánor túner ta, talleltes undu Césareanna ar mentaner se oa ana Tarsus. 
	31 Sí i ocombe mi quanda Yúrea ar Alilea sáme raine ar náne carastaina ama, ar lan vantanelte ruciesse i Herullo ar mí Aire Feo tiutale, nótelta oronte.
	32 Sí íre Péter lende ter ilye ménar túles undu yú i airinnar i marner Lirdasse. 33 Tasse hirnes nér estaina Éneas, ye náne caitiléla tulmaryasse loassen tolto, pan anes *úlévima. 34 Ar Péter quente senna: “Éneas, Yésus Hristo nesta lye. Á orya ar á *parta caimalya!” Ar oronyes mí imya lú. 35 Ar illi i marner mi Lirda ar Hyaron cenner se, ar querneltexer i Herunna.
	36 Mal Yoppasse enge *hilde yeo esse náne Tavişa, ya tea Lorcas. Anes quanta máre cardaron ar annaron oraviéva yar carnes. 37 Mal ente auressen olles hlaiwa ar qualle. Sóveltes ar panyaner se i oromardesse. 38 Pan Lirda náne hare Yoppanna, íre i hildor hlasser i Péter enge osto tanasse mentanelte nér atta senna arcien sello: “Áva na telwa tuliesse menna!” 39 Tá Péter oronte ar lende aselte. Ar íre túles tar, tulyaneltes mir i oromar, ar ilye i *verulórar tarner óse nírelissen, tanala sen rimbe laupeli ar collali yar Lorcas carner lan en enges aselte. 40 Mal Péter mentane illi ettenna, lantane occaryanta ar hyamne. Tá, quériéla inse i hroanna, quentes: “Tavişa, á orya!” Hé pantane henduryat, ar cenila Péter he hamme ama. 41 Péter antane hen márya ar ortane he, ar yaldes i airi ar i *verulórar ar panyane he epe te coirea. 
	42 Natto sina olle sinwa illin Yoppasse, ar rimbali sáver i Herusse. 43 Fárea nótesse rélion lemnes Yoppasse as nér estaina Símon, *alumo.
RANTA 10 
Enge nér Césareasse estaina Cornelio, *tuxantur i hosseranto estaina i Itála, 2 ye náne *ainocimya ar runce Erullo as quanda nosserya, ar antanes rimbe annali oraviéva i lien ar hyámane Erunna illume. 3 *Os i nertea lúme cennes mi maur Eru vala túla minna senna ar quéta senna: “Cornelio!” 4 I nér yente se, ar nála ruhtaina quentes: “Mana meril, Heru?” Quentes senna: “Hyamielyar ar annalyar oraviéva orontier ve enyalie epe Eru. 5 Ar sí, á menta nelli Yoppanna ar yala quén estaina Símon, ye same i epesse Péter. 6 Nér sina mare coasse quenwa yeo esse Símon ná, *alumo, ye same coa ara i ear.”
	7 Apa i vala ye quente senna lende oa, yaldes atta i núroron coaryo ar *ainocimya ohtar ho imíca i lemner óse, 8 ar nyarnes ilqua tien ar te-mentane Yoppanna.
	9 I hilyala auresse, íre engelte lendaltasse ar túlaner hare i ostonna, Péter lende ama i tópanna *os i enquea lúme, hyamien. 10 Mal anes maita ar merne mate. Lan manwanelte, lendes mir maur 11 ar cenne menel pantana ar nostaleo vene ya túle undu ve hoa talat *páşeva, 12 ar sasse enger ilye nostaleron *cantalyar ar hlicilar ar aiwi menelo. 13 Ar óma túle senna: “Á orta, Péter, á nahta ar á mate!” 14 Mal eque Péter: “Laume, Heru, an munta vahtana ar úpoica oi amátien!”
15 Ar i óma quente senna attea lú: “Áva esta vahtane yar Eru opoitie!” 16 Si martane neldea lú, ar tá i vene náne mapana mir menel. 
	17 Íre Péter en náne ita iltanca pa mana i maur ya anes céniéla tenge, yé! i neri mentane lo Cornelio tarner epe i ando apa maquetie tielta i coanna Símonwa. 18 Lan Péter sanne pa i maur, i faire quente: “Yé! Neri nelde lye-cestear. 20 Mal mena undu ar áte hilya, ar áva na iltanca pa *aiqua, an inye ementaye te.” 21 Sie Péter ununte ar quente i nerinnar: “Yé, inye ná ye cestealde. Mana castalda tulien sir?”
22 Quentelte: “Cornelio i *tuxantur, nér faila ar *ainocimya, pa ye i quanda liende Yúraron quetir mai, acámie canwa ter aire vala pa mentáve elyen, tulielyan coaryanna ar hlarieryan quetielyar.” 23 Tá arcanes tello tule minna, ar camneset ve *naşali.
	I hilyala auresse orontes ar lende oa aselte, ar ennoli i hánoron Yoppasse lender óse. 24 Er ré epeta lendes mir Césarea. Cornelio, hopila tulieltan, nóvo yalde uo i queni onosseryo ar hari meldoryar. 25 Íre Péter lende minna, Cornelio velde se, lantane undu epe taluryat ar antane sen tyerme. 26 Mal Péter ortane se, quetila: “Á orta; yú inye atan ná!” 27 Ar lan quétanes óse, mittanes ar hirne rimbe ennoli ocómienwe.
28 Ar quentes téna: “Istalde mai manen Yúran ná aqua ana i Şanye *erta inse quenen hyana nóreo, hya mene mir coarya. Ananta Eru tanne nin i ávan esta aiquen vahtana hya úpoica. 29 Etta é túlen, ú quetiéno ana yalielya íre anen tultaina. Etta maquetin: Mana castalya mentaven nin?”
	30 Ar Cornelio quente: “Auri canta yá, notila lúme sinallo, hyamnen coanyasse íre yé! nér arwa calima larmo tarne epe ni 31 ar quente: “Cornelio, hyamielya anaie hlárina, ar annalyar oraviéva anaier enyáline epe Eru. 32 Etta á menta Yoppanna ar yala Símon, ye same i epesse Péter. Nér sina *naşal ná coasse hyana Símonwa, *alumo, ara i ear.” 32 Etta mí imya lúme mentanen lyenna, ar carnel mai tuliénen sir. Ar sie lúme sinasse illi mici me nar sisse epe Eru, hlarien ilye i nati yar i Heru acánie lyen quete.”
	34 Tá Péter pantane antorya ar quente: “Nanwave tuntan i Eru ua cime cendeler, 35 mal ilya nórello camis mai i quén ye ruce sello ar care failie. 36 Mentanes i quetta Israelindinnar carien sinwa tien i evandilyon raineva ter Yésus Hristo; isse Heru illion ná. 37 Istalde i quetie ya lende ter i quanda Yúrea, *yestala Alileallo apa i sumbie pa ya Yoháno carampe – 38 pa Yésus Násaretello, manen Eru se-*líve Aire Feanen ar túrenen, ar lendes ter i nóre, carila mánar ar nestala illi innar i Arauco túre lumnane, an Eru náne óse. 39 Ar illi mici me nar astarmoli i nation yar carnes mí Yúraron nóre ar mi Yerúsalem véla, mal yú nacanteltes lingiénen se aldasse. 40 Sé Eru ortane i neldea auresse ar láve sen tana inse, 
41 lá i quanda lien, mal astarmolin cíline lo Eru – elmen, i manter ar suncer óse apa ortaverya et qualinallon. 42 Ar cannes men care sinwa i lien, ar anta tien *vettie, i nér sina náne ye Eru apánie ve 
námo coirearon ar qualinaron. 43 Pa sé ilye i Erutercánor quenter – in ilquen ye save sesse came apsenie úcariva esseryanen.”
	44 Lan Péter en quétane pa nati sine, i Aire Fea lantane illinnar i hlasser i quetta. 45 Ar i vorondar i náner tulinwe as Péter, té i náner i *osciriéva, náner quátine elmendanen pan i anna Aire Feava náne ulyaina yando Úyúrannar. 46 An hlasseltet quéta lambalínen ar laitea Eru. Tá Péter quente: “Ma aiquen pole váquete ten i nén, pustien návello sumbane neri sine i acámier i imya Aire Fea ya yando elve acámier?” 48 Ar cannes tien náve sumbane Yésus Hristo essenen. Tá arcanelte sello i lemyumnes aselte ter aureli.
RANTA 11 
Sí i aposteli ar i hánor i enger Yúreasse hlasser in Úyúrali yú camner Eruo quetta. 2 Mal íre Péter lende ama Yerúsalemenna, i queni *oscíriéva cóşer óse, 3 quetila i lendes mir i coa neriva i úner *oscírine ar mante aselte. 4 Tá Péter *yestane nyare tien ilqua ve anes martiéla, quetila:
	5 “Engen Yoppa·ostosse íre cennen maur, nostaleo vene ya túle undu ve hoa talat *páşeva, mentaina undu menello vincaryainen canta, ar túles hare ninna. 6 Yétala mina sa tirnen ar cenne cemeno *cantalyar ar i hravani celvar ar i hlicilar ar menelo aiwi. 7 Yú hlassen óma quéta ninna: Á orta, Péter, á nahta ar mate!
8 Mal quenten: Laume, Heru, an munta vahtana hya úpoica oi utúlie mir antonya!  9 Attea lú i óma menello hanquente: Áva esta úpoice yar Eru opoitie! 10 Si martane neldea lú, ar ilqua náne túcina nan mir menel. 11 Ar yé! mi yana lú neri nelde tarner ara i coa yasse anelme, an anelte mentane Césareallo ninna. 12 Etta i faire canne nin mene aselte, lá nála iltanca pa *aiqua. Mal hánor enque sine yú lender asinye, ar lendelme mir i coa i nerwa. 13 Nyarnes men manen cennes i vala tára mi coarya, quetila: Á menta nelli Yoppanna ar á tulta Símon ye same i epesse Péter, 14 ar quetuvas lyenna quetiéli yainen nauval rehtana, elye ar nosselya. 15 Mal íre inye *yestane quete, i faire lantane téna aqua ve lantanes yú venna i yestasse. 
16 Tá enyalden i Heruo quetie, manen quentes: Yoháno sumbane nennen, mal elde nauvar sumbane Aire Feanen. 17 Etta, qui Eru antane i imya anna tien ve elven i asávier mí Heru Yésus Hristo, man inye ná, i poluvan pusta Eru?”
	18 Sí íre hlasselte nati sine, quentelte munta amba ana se, ar antanelte alcar Erun, quetila: “Tá Eru é ánie inwis tulyala coivienna yú Úyúrain.”
	19 Etta i náner vintane i şangiénen ya oronte pa Stefáno lender tenna Fenícia ar Ciprus ar Antioc, mal quentelte i quetta rie i Yúrannar. 20 Mal mici te enger nelli ho Ciprus ar Ciréne i túler Antiocenna ar caramper pa i evandilyon i Heru Yésuo yú innar quenter Hellenya. 21 Ente, i Heruo má enge aselte, ar hoa nóte sáver ar querner inte i Herunna. 
	22 I nyarna pa te túle i hlarunna i ocombeo ya enge Yerúsalemesse, ar mentanelte Varnavas tenna Antioc. 23 Íre túles tar ar cenne Eruo lisse, sámes alasse ar hortane te holmo lemya Eruo indómesse, 24 an anes mane nér ar quanta Aire Feo ar saviéno. Ar hoa şanga náne napánina i Herun. 25 Tá lendes oa Tarsusenna cestien Saul, 26 ar apa hirnes hé, tulyanes hé Antiocenna. Sie túle i ter quanta loa ocomnette aselte i ocombesse ar peantanet hoa şanga, ar Antiocesse i hildor náner mí minya lú estaine *Hristonduri.
	27 Yane auressen túler Erutercánoli undu Yerúsalemello Antiocenna. 28 Quén mici te, yeo esse náne Ahavo, oronte ar carne sinwa i Fairenen i tulumne túra saicele i quanda ambarenna. Ta é túle mi réryar Claurio. 29 Etta i sámer amba lá maurelta cilder menta mána i hánonnar i marner Yúreasse. 30 Ar sie carnelte, mentala sa i amyárannar Varnavas ar Saulo mánen.
RANTA 12 
*Os yana lúme Herol i Aran panyane mát ennolinnar i ocombeo, carien tien ulco. 2 Nacantes Yácov, hánorya Yoháno, macilden. 3 Cenila manen i Yúrar sanner mai pa ta, yú nampes Péter. Ta martane auressen *alapulúne massaron. 4 Apa nampes hé, panyanes he mandosse, antala he mannar combion canta, ilya arwa ohtarion canta, an teldes tana he i lien apa i Lahtie. 5 Sie Péter náne hépina mandosse, mal i quanda ocombe veassenen hyámane Erunna sen. 
	6 I lómisse nó Herol se-tulyumne epe i lienna, Péter náne lorna, nútina naxenen atta imbe ohtar atta, ar cundoli epe i fenda hemper i mando. 7 Mal yé! i Heruo vala tarne ara se, ar cala caltane i şambesse. Tamila Pétero hroa hé eccoitane se, quetila: “Á orta lintave!” Ar naxeryar lantaner máryalto. 8 I vala quente senna: “Á panya qualtalya *os oşwelya ar nuta hyapalyat talulyatse!” Carnes sie. Ar hé quente senna: “Á panya collalya hroalyasse ar áni hilya!” 9 Ar lendes ettenna ar hilyane he, mal uas sinte i ya marta i valanen nanwa ná. Intyanes i cénas maur. 10 Lahtala i minya cundo, ar i attea, túlette i angaina andonna tulyala mir i osto, ar ta pantanexe tun. Ar apa lendette ettenna vantanette undu er malle, ar mi yana lú i vala oante sello.
11 Ar Péter, hirila inse, quente: “Sí istan i mentane i Heru valarya ar ni-etelehtane ho Herolo má ar ilquallo ya i Yúralie hópa.”
	12 Apa carie úvie lendes coanna Maríava, amil Yoháno ye sáme i epesse Marco. I coasse fárea nóte queniva náner ocómienwe, hyámala. 13 Íre tambanes ana i fenna, inya mól yeo esse náne Rola túle latien, 14 ar íre *atsintes Pétero óma, alasseryanen uas latyane i ando, mal nornes minna ar nyarne i Péter tára epe i ando. 15 Quentelte senna: “Nalye ettesse sámalyo!” Mal quentes veassenen i sie ea. Quentelte: “Valarya ná.” 16 Mal Péter lemne yasse enges, tambala. Íre latyanelte, cenneltes ar náner captane. 17 Mal carnes tien hwerme máryanen, náveltan quilde, ar nyarnes tien ilqua pa manen i Heru se-tulyane et mandollo, ar eques: “Nyara nati sine Yácoven ar i hánoin.” Tá mennes ettenna ar lende hyana nómenna.
18 Íre aure túle, ua enge pitya valme imíca i ohtari, pa mana nanwave náne martienwa Péteren. 19 Herol se-cestane, ar íre uas hirne se, cannes i mo tulyumne i ohtari oa paimen. Ar lendes undu Yúreallo Césareanna ar lemne tasse. 
	20 Sámes túra rúşe i lienna mi Tír ar Síron. Ve er túlelte senna, ar carampelte as Vlasto, i turco i caimaşambo i aranwa, ar ñenter penastarya. Tá arcanelte raine, an nórelta camne mattarya ho ta i aranwa. 21 Mal sátina auresse Herol tumpexe arna larmanen ar hamune i sondasse namiéva ar carampe téna. 22 Tá i lie yáme: “Aino óma, ar lá atano!” 23 Mí imya lú i Héruo vala pente se, pan uas antane i alcar Erun. Anes mátina lo leucali ar effirne.
	24 Mal i Heruo quetta alle ar vintane. 25 Varnavas ar Saul nanwenner Yerúsalemenna apa telyanette núromolietta, ar tallette Yóhano, ye sáme i epesse Marco.
RANTA 13 
Enger Antiocesse Erutercánoli ar *peantalli i ocombesse ya enge tasse, Varnavas ar Símeon ye náne estaina Niher, ar Lucio Cirenello, ar Manaen ye náne peantana as Herol i *canastatur, ar Saul. 2 Lan cáranelte núromolie i Herun ar hépaner lamate, i Aire Fea quente: “Ánin sate Varnavas ar Saul, i molien yanna yaldenyet.” 3 Tá hempelte lamate ar hyamner ar panyaner máltat tunna ar láver tun lelya.
4 Etta neri sine, mentane lo i Aire Fea, ununter mir Seleucia, ar talo cirnette oa Ciprusenna. 5 Ar íre túlette mir Salamis carnette Eruo quetta sinwa i Yúraron *yomencoassen. Yú sámette Yoháno asette, restala tun.
	6 Íre lendelte ter i quanda tol tenna Pafos, veldelte nér ye náne sairon, furutercáno. 7 Enges   as Serhio Paulo, i nórecáno, ye náne handa nér. Apa yaldes Varnavas yo Saul insenna, nér sina cestane hlare Eruo quetta. 8 Mal Elimas i sairon – an ta ná ya esserya tea – tarne tunna, cestala quere i nórecáno oa i saviello. 9 Saul, ye yú Paulo ná, náne quátina Aire Feanen, yente se 10 ar quente: “A nér quanta ilya nostaleo furuo ar ilya olca cardo, a yondo i Arauco, a ñotto ilyo ya faila ná, ma ual pustuva rice i Heruo tére maller? 
11 Ar sí, yé, i Héruo má ná lyenna, ar nauval laceníte, lá cenila i áre ter lúme.” Mí imya lú híşie ar mornie lantaner senna, ar lendes cestala ennoli tulyáven se i mánen. 12 Tá i nórecáno, íre cennes ya martiéla né, sáve; ar tatallanes i Heruo peantávenen.
	13 I neri i enger as Paulo sí lender ciryanen Pafosello ar túler Peryanna Pamfiliasse. Mal Yoháno hehtane te ar nanwenne Yerúsalemenna. 14 Ono tú, apa oantette Peryallo, túler Antiocenna Pisiriasse. Lendette mir i *yomencoa i *sendaresse ar hamunet. 15 Apa i et-hentie i Şanyeva ar i Erutercánoiva, i *yomencoanturi mentaner túna, quetila: “Neri, hánor, qui samiste quetta tiutaléva i lien, ása nyare!”
	16 Ar Paulo oronte, ar carila hwerme máryanen quentes: “Neri, Israelyar ar elde i rucir Erullo, á lasta! 17 Israel liendelvo Aino cilde atarilvar ar carne lielva túra lan máranelte ve aianor Mirrandoresse; tá taura rancunen te-tulyanes et talo, 18 ar ter loar *os *canaquean antanes tien matta i ravandasse. 19 Apa nancarnes lier quean mi Canáan, tyarneset harya nórelta 20 loain *os *lepenquean ar tuxar canta. Epeta antanes tien námoli, tenna Sámuel i Erutercáno. 21 Tá arcanelte aran, ar Eru antane tien Saul Císion, nér nosseo Venyamíno. Apa loar *canaquean 22 panyanes hé oa ar ortane Lávir yondorya Yesse náven aran, pa ye yú quentes ve *vettie: Ihírien Lávir yondorya Yesse nér ve endanya, ye caruva quanda indómenya. 23 Nér sino erdello, Eru vandaryanen mentane *Rehtando Israelenna, Yésus, 24 apa Yoháno, nó tulierya, carne sumbie inwisteva sinwa i quanda lien Israélo. 25 Mal íre Yoháno ron telyumne normerya, quentes: Man intyalde i nanye? Uan sé. Mal yé, apa ni túla quén yeva hyapat inye ua valda lehtien!
	26 Neri, hánor, yondor nosseo Avrahámo ar i queni mici le i rucir Erullo: Elmenna i quetta rehtie sino anaie mentana. 27 An i marir Yerúsalemesse ar turcoltar uar sinte quén sina, mal íre namneltes carnelte nanwe i Erutercánoron quetier, yar nar et-hentaine ilya *sendaresse, 28 ar ómu ualte hirne casta qualmeo, arcanelte Pilátollo i mo nahtumne se. 29 Apa telyanelte ilye i nati técíne pa se, nampeltes undu i aldallo ar panyaner se noirisse. 30 Mal Eru ortane se et qualinallon, 31 ar ter rimbe réli anes cénaina lo i náner méniéla óse Alileallo Yerúsalemenna, i nar sí astarmoryar i lien.
32 Ar elme carir sinwa len i evandilyon pa i vanda antana i atarin: 33 in Eru acárie sa nanwa elven, hínaltar, enortavénen Yésus, ve yú técina ná i attea airelíresse: Tyé yondonya ná, ónen tye síra. 34 I se-enortanes et qualinallon, ar in uas nanwenuva quelexima sómanna, equéties sie: Antauvan len Láviro oravier, i vorondar. 35 Etta yú quetis hyana airelíresse: Ual lavuva vorondalyan cene quelexima sóma. 36 An Lávir, apa anes núro Eruo nirmen véra *nónareryasse, qualle ar náne panyana as ataryar ar cenne quelexima sóma. 37 Mal ye Eru ortane ua cenne quelexima sóma. 38 Etta alde ista – neri, hánor – i ter nér sina i apsenie úcariva ná len carna sinwa. 39 Ar i cáma yallo lá ence len náve leryane Móseo Şanyenen – pa ta aiquen ye save ná quétina pen cáma. 
40 Etta cena i ya ná quétina i Erutercánossen ua tuluva lenna: 41 Á yéta, elde i quetir yaiwe, ar na quátine elmendanen, an carin carie réldassen – carie ya laume savuvalde yando qui aiquen nyare len pa sa!”
	42 Autala, i queni arcaner hlare amba pa nattor sine i hilyala *sendaresse. 43 Etta, apa i queni i náner ocómienwe vintaner, rimbali imíca i Yúrar ar i quérinar i runcer Erullo hilyaner Paulo yo Varnavas, yet quentet téna ar te-hortanet lemya mi Eruo lisse.
	44 I hilyala *sendaresse harive i quanda osto ocomne hlarien i Heruo quetta. 45 Íre i Yúrar cenner i şangar, anelte quátine *hrucennen, ar naiquetiénen quentelte ana i nati quétine lo Paulo.
46 Tá, carpala veriénen, Paulo yo Varnavas quentet: “Elden mauyane minyave quete Eruo quetta. Pan nirildes oa ar uar note inde valde oira coivien, yé! querimme immet Úyúrannar. 47 An sie i Héru acánie ment: Apánien lye ve cala nórion, náveldan rehtie i anhaira rantanna cemeno.”
	48 Íre i queni i nórion hlasser ta, sámelte alasse ar laitaner Eruo quetta, ar illi i náner martyane oira coivien sáver. 49 Ente, i Heruo quetta náne cólina ter i quanda nórie. 50 Mal i Yúrar valtaner i *ainocimye nissi ar i minde neri i ostosse, ar ortanelte roitie ana Paulo yo Varnavas ar hanter tu rénaltar pella. 51 Pallette i asto taluttalto ar lendet Iconiumenna. 52 Ar i hildor náner quátine alassenen ar Aire Feanen.
RANTA 14 
Sí Iconiumesse lendette uo mir i *yomencoa, ar quentette mi lé tyarila hoa liyúme save, Yúrali ar Hellenyali véla. 2 Mal i Yúrar i uar sáve valtaner i Úyúrar ar carner te cotye i hánonnar. 3 Ananta, andave, quentette veriénen túrenen i Héruo, ye *vettane i quettan lisseryo, laviénen tanwalin ar tannalin marta ter máttat. 
	4 Mal i liyúme i ostosse náne şanca, ar ennoli náner i Yúrain ar exeli i apostelin. 5 Enge  amortie Úyúraron ar i Yúraron véla, as turiltar, nucumien tu ar nahtien tu sarninen. 6 Íre túnettes, úşette i ostonnar mi Licaonia, Listra ar Lerve ar i nórie pelila ta. 7 Ar tasse carnette i evandilyon sinwa.
	8 Ar Listrasse enge nér hamila ye ua polde tare talyatse. Anes *lalevíte amilleryo mónallo ar úne oi vantiéla. 9 Nér sina lastane Paulonna íre carampes, ar íre Paulo yente se ar cenne i sámes i savie náven nestana, 10 quentes senna taura ómanen: “Tara ama talulyatse, téra!” Ar campes ama ar vantane. 11 Ar i şangar, íre cennelte ya Paulo cáriéla né, ortaner ómalta, quetila Licaonio lambesse:  “I ainor olólier atani ar utúlier undu venna!” 12 Ar estanelte Varnavas Seus, mal Paulo Hermes, pan isse náne ye quente tún. 13 Ar i *airimo Seuso, yeo corda náne epe i osto, talle mondor ar riendi i andonnar ar merne *yace as i şangar.
	14 Mal íre i aposteli Varnavas yo Paulo hlasset pa ta, narcanette collattar ar campet mir i şanga, yamila 15 ar quetila: “Neri, mana castalda carien nati sine? Yú emme nát atani i perperir i imye nati yar elde perperir, ar carimme i evandilyon sinwa len, merila i queruvalde inde oa sine luste natillon i coirea Ainonna, ye ontane menel ar cemen ar ear ar ilye i nati mi tai. 
16 I vanwe *nónaressen láves ilye i nórin lelya vére tieltassen, ómu uas láve insen pene *vettie pa carierya márie, antala len ulo menello ar yáve i vanima lúmesse, quantala endalda mattanen ar alassenen.” 18 Ar quetila sie pustanette – ómu urdiénen – i şangar *yaciello tun.
	19 Mal túler Yúrali ho Antioc ar Iconium ar quenter i şangannar ar vistaner sámalta, ar hantelte sarni Paulonna ar tuncer se et i ostollo, intyala i náse qualina. 20 Mal íre i hildor pelder se, orontes ar menne mir i osto. Ar i hilyala auresse oantes as Varnavas, lelyala Lervenna. 21 Ar apa carnette sinwa i evandilyon osto tanan ar carnet fárea nóte hildolion, nanwennette ana Listra ar Iconium ar Antioc.
22 Turyanette i hildoron fear, hortala te lemya i saviesse quetiénen: “Mauya men mene mir Eruo aranie ter rimbe şangiéli.” 23 Ente, santette amyárali tien ilya ocombesse, ar hyamiénen ar lamatenen antanettet manna i Heruo yesse sávelte.
	24 Ar lendette ter Pisiria ar túlet mir Pamfilia, 25 ar apa quentette i quetta Peryasse, lendette undu Attalianna. 26 Ar talo cirnette oa Antiocenna, yasse nóvo Eruo lisse náne panyana hepiettasse i molien ya sí anelta telyaniéla.
	27 Apa túlette tar ar comyanet i ocombe, nyarnette pa ilye i nati yar Eru nne cáriéla ter tú, ar in aláties i Úyúrain i fenna saviéva. 28 Tá lemnette lá şinta lúmesse as i hildor.
RANTA 15 
Ar nelli túler undu Yúreallo ar peantane i hánor: “Qui ualde *oscírine, Móseo haimenen, lá ece len ñete rehtie.” 2 Mal apa lá pitya cos ar costie mici té ar Paulo yo Varnavas, *partanelte i Paulo yo Varnavas ar exeli ho té menumner ama i apostelinnar ar amyárannar Yerúsalemesse pa cos sina.
	3 Etta té, mentane lo i ocombe, lender ter Foinicia ar Samária, nyarila manen Úyúrar querner inte, ar tallelte túra alasse i hánoin. 4 Íre túlelte Yerúsalemenna anelte cámine lo i ocombe ar i aposteli ar i amyáre neri, ar nyarnelte pa ilye i nati yar Eru carne ténen. 5 Ananta ennoli i herenello i Farisaron i sáver, oronter sondaltallon ar quenter: “Mauya *osciritat ar cane tien himya Móseo şanye.”
	6 Ar i aposteli ar i amyárar ocomner carien úvie pa natto sina. 7 Apa olya cos Péter oronte ar quente téna: “Neri, hánor, istalde i ho i minye auri Eruo cilme náne i ter ninya anto i nóri hlarumner i quetta i evandilyono, savieltan. 8 Sie Eru, ye ista i endar, *vettane tien antavénen tien i Aire Fea, ve yú carnes elven. 9 Mi munta lenganes ven ar tien mi *alavéla lé, apa poitie endalta saviénen. 10 Etta, sí mana castalda tyastien Eru, paniénen sine hildoron axesse yalta ya ua ence elven ar atarilvain véla cole? 11 Úsie, savilve i nauvalve rehtane i Heru Yésuo lissenen, ve yú queni sine savir.”
	12 Ar i quanda liyúme náne carna quilda, ar lastanelte Varnavas yo Paulonna íre nyarnette pa ilye i tannar ar tanwar yar Eru náne cáriéla imíca i liendi ter tú. 13 Apa pustanette carpa, Yácov quente: “Neri, hánor, á lasta ninna! 14 Símeon anyárie manen Eru minyave cimne i liendi mapáven et tailo lie esseryan. 15 Ar i Erutercánoron quettar quetir i imya nat, ve técina ná: 16 'Apa nati sine nanwenuvan ar encarastuvan Láviro lantienwa cauma, ar encarastuvan atalantie rantaryar ar ortauvan sa ata, 17 tyarila i lemyar imíca i atani cesta i Héru, as ennoli ho ilye i liendi,' quete i Héru ye cára nati sine, 18 sinwe et yalúmello. 19 Etta námienya ná i ávalve tyare urdie i quenin i nórellon i querir inte Erunna, 20 mal i tecuvalve téna i mauya tien hepe inte oa ho cordoni ar *hrupuhtie ar yallo quórina ná, ar sercello. 21 An enwine lúmellon Móses asámie ilye ostossen ennoli i carir se sinwa, pan náse et-hentaina i *yomencoassen ilya *sendaresse.” 
	22 Tá nemne mai i apostelin ar i amyárain ar i quanda ocomben menta cíline nelli ho té Antiocenna as Paulo yo Varnavas: Yúras ye náne estaina Varsappas, ar Sílas, minde neri imíca i hánor, 23 ar máltanen tencelte:  
	“I aposteli ar i amyárar, hánolyar, i hánoin i ear mi Antioc ar Siria ar Cilicia, té i nar i liendion: Hara máriesse! 24 Pan ahlárielme in ennoli ho mici mé atyárier len urdie quettaltainen, nevila nuquere fealda ómu ualme ánie tien peantávi, 25 er sámanen acárielme i cilme i mentauvalme nelli lenna as meldalmar, Varnavas yo Paulo, 26 neri i apánier coivietta raxesse, Herulva Yésus Hristo essen. 27 Etta mentalme Yúras ar Sílas, nyarien i imye nati quettanen. 28 An nemne mai i Aire Fean ar elmen lá napane hyana cólo lenna hequa nati sine yar mauyar: 29 Hepa inde oa ho nati *yácine cordonin, ar sercello, ar quórine celvallon, ar *hrupuhtiello. Qui hepildexer oa sine natillon, caruvalde mai. Mále len!”
	30 Sie, íre neri sine náner mentaine, lendelte undu Antiocenna, ar comyanelte i liyúme ar antaner téna i menta. 31 Ar apa hentaneltes, sámelte alasse i hortalénen. 32 Ar Yúras ar Sílas, pan yú tú nánet Erutercánor, hortaner i hánor rimbe quettalínen ar turyaner te. 33 Apa marie tasse ter lúme, anelte lehtane lo i hánor nan innar mentaner te. 34 Ono Sílas sanne i náne mára sen lemya tasse. 35 Mal Paulo yo Varnavas termarnet mi Antioc, yasse tú ar rimbe exeli carner sinwa i evandilyon pa i Heruo quetta.
	36 Apa réli Paulo quente Varnavanna: “Angwe nanwene ar cene i hánonnar ilya ostosse yasse carnengwe sinwa i Heruo quetta, cenien manen cáralte.” 27 Mal Varnavas merne tala as inse yú Yoháno, ye náne estaina Marco. 38 Mal Paulo ua sanne i náne mára tala i nér ye tu-hehtane Pamfiliasse ar ua lende asette i molienna. 39 I rúşe imbe tu náne ta aica i tyarneset hehta quén i exe, ar Varnavas nampe Marco ar cirne oa Ciprusenna.  40 Paulo cilde Sílas ar lende oa apa i Heruo lisse náne panyana hepieryasse lo i hánor. 41 Lendes ter Siria ar Cilicia, turyala i ocombi.
RANTA 16 
Tá túles Lervenna ar yú Listranna. Ar yé! enge tasse hildo yeo esse náne Timoşeo, i yondo savila Yúra nisso, mal Hellenya ataro. 2 Pa sé ilye i hánor mi Listra ar Iconium caramper mai. 3 Paulo merne i tulumnes óse, ar nampeses ar *oscirne se, castanen i Yúraron i enger tane ménassen, an illi sinter i atarya náne Hellenya. 4 Mal íre lendette ter i ostor, cannette tien hepe i namnar tulcane lo i aposteli ar amyárar i enger Yerúsalemesse. 5 Sie i ocombi náner turyaine i saviesse ar oronter nótesse aurello aurenna.
	6 Ente, lendette ter Frihia ar i Alátia-nórie, pan i Aire Fea váquente quete i quetta Asiasse, 7 mal íre túlette Misianna, névette lelya Vitinianna, mal Yésuo faire ua láve tun.
8 Apa lendette ter Misia túlette undu Troasenna. 9 Ar i lómisse Paulo camne maur: Nér Maceroniallo tarne arcala sello, quetila: “Tula olla mir Maceronia ar áme manya!” 10 Apa cennes i maur, cestanelme lelya Maceronianna, intyala in Eru tultane me carien i evandilyon sinwa tien.
	11 Etta cirnelme Troasello ar lender térave Samoşrácenna, mal i hilyala auresse ana Neapolis 12 ar talo Filippinna, vinyamar, ya ná i amminda osto Maceronia·ménasse. Hautanelme osto sinasse, lemyala ter réli. 13 Ar i *sendaresse lendelme ettenna ter i ando, nómenna ara síre ya sannelme náne nóme hyamiéva, ar hamunelme ar caramper i nissennar i náner ocómienwe. 14 Ar lastane nís yeo esse náne Liria, macar *luicarne lanneo Şiatíra·ostollo ye *tyerne Eru, ar i Heru latyane endarya cimien i nati yar Paulo quétane. 15 Apa isse ar nosserya náner sumbane, quentes arcandesse: “Qui namilde ni voronda i Herun, tula mir coanya ar á lemya!” Ar me-mauyanes tule.
	16 Ar túle, íre ménanelme i nómenna hyamiéva, i me-velde inya mól arwa faireo apacenwa. Taldes heruryain olya telpe *yuhtiénen apacen. 17 Nís sina hilyane Paulo ar me, yamila quettar sine: “Neri sine nar Aino Antaro móli, ar carilte sinwa len i tie rehtiéva.” 18 Carnes sie rimbe aurelissen. Lumba, Paulo teldave quernexe ar quente i fairenna: “Canin lyen Yésus Hristo essenen: Tula et sello!” Ar hé ettúle i imya lúmesse. 
	19 Íre heruryar cenner in estelelta ñétiéva vanwa ná, nampelte Paulo yo Sílas ar tuncer tu i nómenna mancaléva, i ingwennar. 20 Tulyaneltet i námonnar ar quenter: “Neri sine tarcir ostolva, nála Yúrar, 21 ar caritte sinwe haimeli yar uar lávine ven ve Rómear came hya hilya.” 22 Ar i şanga oronte túna, ar i námor, apa narcanelte collattar tullo, canner i mo palpuva tu rundainen. 23 Apa antanelte tun rimbe taramboli, hanteltet mir mando, canila i mandocundon hepitat varnave. 24 Apa camnelte taite canwa, hanteset mir i ammitya mando ar tance taluttat i panonna.
	25 Mal *os i lómio ende Paulo yo Sílas hyámaner, laitala Eru lírírnen, ar i queni i mandosse lastaner tu. 26 Rincinen túra *cempalie martane, tyarila i mando talmar pale. Ente, mí imya lú ilye i fennar náner pantane, ar illion limili náner lehtane.
27 I mandocundo, íre nánes eccoitana ar cenne i mando fennar pantane, tunce macilya ar nahtumne inse, intyala in ilquen i mandosse vanwa ná. 28 Mal Paulo yáme taura ómanen: “Áva harna imle, an nalme illi sisse!” 29 Ar arcanes calali ar campe minna, ar pálala lantanes undu epe Paulo ar Sílas. 30 Ar tulyanes tu ettenna ar quente: “Heruvi, mana mauya nin care ñetien rehtie?” 31 Quentette: “Sava i Heru Yésusse, ar nauval rehtana, elye ar onosselya.” 32 Ar quentette i Heruo quetta senna ar ilyannar i enger coaryasse. 33 Ar talleset óse yana lúmesse ar sóve rimpeltar, ar isse ar illi i enger óse náner sumbane pen hopie. 34 Ar talleset mir coarya ar panyane matta i sarnosse epe tu, ar sámes túra alasse as quanda nosserya, pan anes hi¨riéla savie Erusse.
	35 Íre aure túle, i námor mentaner i rundacolindor quetien: “Á lehta neri tane!” 36 Ar i mandocundo nyarne quettar sine Paulon: “I námor ementayer nelli leryáven let! Etta, sí ettula ar á auta rainesse!” 37 Mal Paulo quente téna: “Rípelte met epe i lie pen námie, neri i nar Rómear, ar hantelte met mir mando – ar sí et-hátalte met nuldave? Laume! Lava tén tule ar tulya met ettenna!” 38 I rundacolindor nyarner quettar sine i námoin. Anelte ruhtane íre hlasselte i natte Rómear. 39 Etta túlelte ar carner arcande tun, ar apa talleltet ettenna, arcanelte i autumnette i ostollo. 40 Mal túlette et i mandollo ar lendet coaryanna Liria, ar íre cennette i hánor hortanettet. Tá oantette.
RANTA 17 
Sí lendette ter Amfipolis ar Apollonia ar túlet Şessalonicanna, yasse enge Yúra *yomencoa. 2 Sie, haimeryanen, Paulo lende minna téna, ar *sendaressen nelde quentes aselte pa i Tehteler, 3 antala ten hande ar tanala i mauyane i Hriston perpere ar orta qualinallon, ar eques: “Si i Hristo ná, Yésus sina ye carin sinwa len.” 4 Etta ennoli mici te sáver ar himyaner Paulo ar Sílas, as hoa liyúme i Hellenyaron i *tyerner Eru, ar lá mancali i amminde nission.
	5 Mal i Yúrar náner quátaine *hrúcennen, ar apa comyanelte olce nelli i nómello mancaléva ar carner şanga, tyarnelte amortie i ostosse. Lantanelte coaryanna Yáson ar cestaner tala tu ettenna i lienna.
6 Íre ualte hirne tu tuncelte Yáson ar hánoli i turconnar i osto, yámala: “Queni sine i nuequérier ambar sí utúlier yú sir, 7 ar Yáson acámie te mir coarya! Ar ilye queni sine tarir ana i canwar i Ingaráno, an quetilte i ea hyana aran, Yésus.” 8 Valtanelte i şanga ar i osto turcor i hlasser nati sine, 9 ar apa mapie fárea varnasse ho Yáson ar i exi lehtaneltet.
	10 Pen hopie, lóme yanasse i hánor mentaner yúyo Paulo ar Sílas Veroianna, ar íre túlette tar, lendette mir i *yomencoa i Yúraron. 11 Té náner arte lá i marner Şessalonicasse, ar camnelte i quetta ilya mára nirmenen, ar ilya auresse cenşelte i Tehteler cenien qui nati sine náner sie. 12 Etta rimbali mici te sáver, ar sie carner lá nótime minde Hellenye nisseli, yú rimbe nelli.
13 Mal íre i Yúrar Şessalonicallo parner in Eruo quetta cáraina sinwa ná yú Veroiasse lo Paulo, túlelte tar valtala ar tarcila i şangar. 14 Pen hopie i hánor mentaner Paulo oa, tenna i ear, mal Sílas ar Timoşeo véla lemner yasse engette. 15 Mal i tulyaner Paulo taller se tenna Aşen, ar nanwennelte talala canwarya Sílas ar Timoşeonna: Mauyane tun tule lintiettanen.
	16 Lan Paulo hópane tun mi Aşen, fairerya náne tarcina ceniénen manen i osto náne quanta cordonion. 17 Etta carampes i *yomencoasse as i Yúrar ar i exi i *tyerner Eru – yú i nómesse mancaléva, as i túler tar. 18 Mal ennoli imíca i *sailiendili, i Epicurear ar i Stoici véla, lender mir cos óse, ar ennoli mici te quenter: “Mana nyatila quén sina mere quete?” Exeli quenter: “Neme i cáras sinwe ettelie ainoli.” Ta náne pan carampes pa i evandilyon pa Yésus ar i enortave.
19 Etta nampeltes ar tulyane se mir i Areopahus, quetila: “Ma lertalme ista mana nás, peantáve sina ya quétal? 20 An talas noali yar nar ettelie hlarulmant. Etta merilme ista mana nati sine tear.” 21 An illi mi Aşen ar ilye i ettelear tasse satir ilya lerina lú carien munta hequa nyare hya hlare sinyar. 
	22 Paulo oronte endesse Areopahusso ar quente: “Neri Aşenello, tuntan i mi ilye nati samilde áya i ainoin túra lá ya exi samir. 23 An lan ménanen ter i osto, yétala i nati yar *tyerilde, hirnen yú *yangwa yasse náne técina: “Úsinwa ainon.” Etta, ya *tyerilde pen istie sa, ta inye cára sinwa len. 
24 I Aino ye carne i mar ar ilqua ya ea sasse ua mare cordassen cárine mainen. 25 Ente, uas *veuyaina atanion mainen, ve au samis maure erya natwa, isse immo antala illin coivie ar şúle ar ilye nati. 26 Ar carnes et er atanello ilya nóre ataniva, marieltan i quanda palúresse cemeno, ar santes i lúmi ar i rénar vehten atanion, 27 cestialtan Eru, qui ece tien rahta senna ar hiritas, ómu é uas haira ho erya quén mici vi. 28 An issenen samilve coivie ar levilve ar ealve, ve yando maitalli mici lé equétier: 'An nalve yú nosseryo.'
	29 Etta, cenila i nalve Eruo nosse, ualve care mai qui sanalve pa i Aino i náse ve malta hya telpe hya ondo, hya tanwe cátina atano curwenen hya sanwenen. 30 Nanwa, Eru tanne cóle mi lúmi sine yassen queni epénier istya, mal sí quetis i atannar ilya nómesse i mauya tien hire inwis. 31 An asáties ré yasse namuvas cemen failiesse nernen ye icílies, ar ánies ilye atanin varnasse ortavénen se et qualinallon.”
	 32 Mal íre hlasselte pa enortave qualinaiva, ennoli quenter yaiwe, íre exeli quenter: “Lye-hlaruvalme ata pa natto sina yú hyana lúmesse.” 33 Sie Paulo etelende et endeltallo, 34 mal ennoli himyaner se ar sáver. Mici té náne Lionisio ye náne námo mí Areopahus, ar nís estaina Lamaris, ar exeli ara tu.
RANTA 18 
Apa nati sine oantes ho Aşen ar túle Corintenna. 2 Ar hirnes Yúra estaina Aquila, nér nóna mi Pontus, ye şinta lúme yá náne tulinwa Italiallo as Priscilla verirya, pan Claurio canwanen ilye Yúrar oanter Rómallo. Ar túles túna, 3 ar pan sámelte i imya nostale moliéva, lemnes asette ar móle. An molielta náne care *lancoar. 4 Mal carampes i *yomencoasse ilya *sendaresse ar tyarne Yúrar ar Hellenyar save.  
	5 Íre Sílas ar Timoşeo ununter Maceroniallo, Paulo aqua antanexe carien i Quetta sinwa, *vettala i Yúrain i Yésus ná i Hristo. 6 Mal íre tarnelte ana se ar quenter yaiwie, palles i asto larmaryallon ar quente téna: “Nai sercelda tuluva véra careldanna! Inye poica ná. Ho sí lelyan Úyúrannar.” 7 Ar léves talo ar lende mir i coa quenwa estaina Titio Yusto, ye *tyerne Eru. Coarya náne carastana mir i imya ataque yasse i *yomencoa enge. 8 Crispo i *yomencoantur camne i savie i Herusse as quanda nosserya, ar apa hlarie, rimbali imíca i queni Corinto sáver ar náner sumbane. 9 Ar mi maur i lómisse i Heru quente Paulonna: “Áva ruce, mal queta ar áva na quilda, 10 an ean aselye ar *úquen caruva lyen ulco, an samin rimbe ennoli osto sinasse.” 11 Ar termarnes tasse ter er loa ar astar enque, peantala mici te Eruo quetta. 
	12 Sí íre Allio náne nóreturco Acaio, i Yúrar er sámanen oronter Paulonna ar tulyaner hé i námosondanna, 13 quetila: “Nér sina tyare atani save i mauya tien *tyere Eru mi lé ana i Şanye.” 14 Mal íre Paulo pantumne antorya, Allio quente i Yúrannar: “Au i natto náne pa ulco hya olca carda, sámen casta samien cóle aselde. 15 Mal qui i natto ná pa costiéli pa quettali ar esseli ar i Şanye ya samilde, mauya elden cene sanna. Inye ua mere náve námo pa nati sine.” 16 Ar éles te oa i námosondallo. 17 Ono illi mici te namper Sostenes i *yomencoantur ar palpaner se epe i námosonda. Mal Allio cimne munta sine nation.
	18 Mal apa lemie tasse ter an rimbe réli, Paulo quente namárie i hánonnar ar cirne oa Sirianna, ar óse lendet Priscilla yo Aquila. Oantes apa cirie findelerya mi Cencreai, an sámes vanda. 19 Túlelte Efesusenna, ar tu-hehtanes tasse, mal isse lende mir i *yomencoa ar quente as i Yúrar. 20 Íre arcanelte senna lemya aselte an anda lúmesse, uas merne, 21 mal quentes namárie ar nyarne tien: “Nanwenuvan lenna ata, qui Eru mere.” Ar cirnes oa Efesusello ar túle undu Césareanna. Ar lendes ama ar *suilane i ocombe, ar ununte Antiocenna. 
	23 Ar apa marnes tasse ter lúme oantes ar lende nómello nómenna ter Alatia·nórie ar Frihia, tulcala i hildor.
	24 Sí túle Efesusenna Yúra yeo esse náne Apollo, nóna Alexandriasse. Sintes carpa mai ar náne taura i Tehtelessen. 25 Anes peantana mí Heruo tie, ar pan anes lúşina i fairenen, carampes ar peantanes ya nanwa náne pa Yésus, mal sintes rie Yoháno sumbie. 26 Ar nér sina *yestane quete canyave i *yomencoasse. Íre Priscilla yo Aquila hlasset se, nampettes asette ar tulyane se ambe tumna handenna i tieo Eruo. 27 Ente, pan mernes lelya mir Acaia, i hánor tencer i hildonnar, hortala i camumneltes mai. Sie, íre túles tar, ita manyanes i sáver i Erulissenen.  28 Ar veassenen tenges i Yúraron loima, tanala i Tehtelellon i Yésus ná i Hristo.
RANTA 19  
Íre Apollo enge Corintesse túle i Paulo lende ter i mitye nórier tenna Efesus. Ar hirnes hildoli 2 ar quente téna: “Ma camnelde Aire Fea íre sávelde?” Quentelte senna: “Laume ahlárielme in ea Aire Fea.” 3 Ar eques: “Mi mana, tá, anelde sumbane?” Hanquentelte: “Mi Yoháno sumbie.” 4 Eque Paulo: “Yoháno sumbane i sumbiénen inwisteva, hortala i lie save yesse tulumne apa se – ta ná, Yésusse.” 5 Íre hlasselte ta, anelte sumbane mi Yésus Hristo esse. 6 Ar íre Paulo panyane máryat tesse, i Aire Fea túle téna, ar quentelte lambelissen ar caramper ve Erutercánor. 7 Quanda nótelta náne *os neri yunque.
	8 Mittanes i *yomencoa ar quente canyave astassen nelde, carpala ar talala exeli handenna pa Eruo aranie. 9 Mal íre ennoli carner inte sarde ar uar sáve, quetila yaiwe pa i Tie epe i liyúme, te-hehtanes ar hyarne i hildor ho te, ilya auresse antala carpiéli mi Tiráno ataque. 10 Ta martane ter loa atta, ar sie illi i marner Asiasse hlasser Eruo quetta, Yúrar ar Hellenyar véla. 
	11 Eru carne taure cardali, han ya senwa né, Paulo mánten. 12 Sie yando lanneli ar *quiltalanneli náner cóline helmaryallo ar panyane i hlaiwassen, ar i hlíwi váner tello, ar i olce fairi ettúler. 13 Mal enger yú vantala Yúrali imíca i et-hanter raucor i néver quete Yésuo esse innar náner haryaine lo raucor: “Canin le i Yésunen ye Paulo care sinwa.” 14 Enger yondor otso nero estaina Sceva, Yúra héra *airimo, i carner sie. 15 Mal hanquentasse i olca faire quente téna: “Yésus istan, ar ahlárien pa Paulo, mal man nar elde?” 16 Ar i nér haryaina lo i olca faire lantane téna ar turune te illi, tyarila te nore harne ar helde et sana coallo. 
17 Natto sina túle illion istyanna, Yúraron ar Hellenyaron véla, té i marner Efesusse. Ar caure lantane ilyannar mici te, ar i Heru Yésuo esse náne laitaina. 18 Ar rimbali ion sáver túler ar quenter pantave pa cardaltar. 19 Lá mancali imíca i nóvo *yuhtaner ñúle comyaner parmaltar ar urtaner tai epe illion hendu. Ar onontelte i nonwe ya paityanelte tain ar hirner i mirwielta náne telpemittar *quaihúmi *lepenquean. 20 Sie, túrenen, i Heruo quetta alle ar náne carna taura.
	21 Apa nati sine náner telyane, Paulo carne ennerya in apa lendes ter Maceronia ar Acaia lelyumnes Yerúsalemenna, quetila: “Apa tuluvan tar mauya nin yú cene Róma.” 22 Mentanes Maceronianna atta núroryaron, Timoşeo ar Erasto, mal isse lemne ter lúme Asiasse.
	23 *Os lúme yana enge lá pitya amortie pa i Tie. 24 An nér estaina Lemetrio, *telpetan, antane lá pitya lar i tanoin cariénen telpine yánar Artemisso. 25 Ar comyanes té ar i móler as taiti nati ar quente: “Neri, istalde mai i sina moliénen samilve larelva. 26 Ar cenilde ar hlarilde manen lá rie Efesusse, mal harive quanda Asiasse, Paulo sina atálie hoa şanga vinya savienna, quetiénen i tane ainor i nar cárine mainen laume nar ainor. 27 Ente, ea raxe i lá rie sina molielva nauva nattíraina, mal yú i corda i túra Artemisso nauva nótaina ve munta, metyala yú túrierya, epe ya quanda Asia ar ambar luhtar.” 28 Hlarila si ar nála quátaina rúşenen, i neri yámer: “Túra Artemis Efesuyaron ná!”
	29 Sie i osto náne quátaina rúciniénen, ar er sámanen lendelte rimpe mir i *tirmen, mapala Aio ar Aristarco ar tu-talala aselte nirmenen. Anette ennoli Maceroniallo lelyala as Paulo. 30 Paulo inse merne lelya minna i lienna, mal i hildor lá méraner lave sen. 31 Ennoli imíca Asio ingwi, i náner meldoryar, mentaner senna ar arcaner sello lá panya inse raxesse i *tirmende. 32 Ennoli yámer er nat ar exeli hyana nat, ar i amarimbar mici te uar sinte i casta yanen anelte ocómiénwe. 33 Etta uo tallelte Alexander et i şangallo, an i Yúrar se-ninder ompa. 34 Mal íre hanyanelte i anes Yúra, yámelte er ómanen ter *os lúme atta: “Túra Artemis Efesuyaron ná.”
	35 Apa i ostotecindo carne i şanga quilda, quentes: “Neri, man ea mici atani ye ua ista in Efesuyaron osto cundo ná i cordo i túra Artemisso ar i emmo ya lantane menello? 36 Etta, pan mo ua pole láquete ta, caruvalde mai qui nalde quilde ar carir munta pen sanwe. 37 An atálielde neri sine i uar pilur cordaron ar uar equétie yaime ana ainilva. 38 Etta, qui Lemetrio ar i tanor óse samir cos as aiquen, ear auri namiéva ar ear nóreturcor: Lava tien tala i costi yar samilte, quén as i exe, i námonnar. 39 Mal qui cestalde amba han ta, mauya i şanya combe tulca sa. 40 An ea raxe i nurri pa amortie nauvar talane venna apa ya amartie síra, an ualve same erya casta antáven pa yalme sina.” 41 Ar apa quentes ta, mentanes i ocómienwar oa.
RANTA 20 
Íre i amortie náne vanwa, Paulo tultane i hildor, ar apa hortanes te ar quente námarie téna, lendes oa menien mir Maceronia. 2 Apa lendes ter sane ménar ar hortane i enger tasse rimbe quettalínen, túles mir Hellas. 3 Ar apa termarnes astar nelde tasse, cirumnes oa Sirianna, mal pan i Yúrar carner panoli ana se, carnes i cilme i nanwenumnes ter Maceronia. 4 Óse i lendasse enger Sosipater yondorya Pirro Veroiallo, Aristarco ar Secundo Şessalonicallo, ar Aio Lervello, ar Timoşeo ar Trifimo Asiallo. 5 Té lender epe me ar homper men Troasse, 6 mal elme cirner oa Filippillo apa i auri *Alapúline Massaron, ar túlelme téna Troasse nó auri lempe náner vanwe. Tasse lemnelme ter rí otso.
7 I minya auresse i otsolo, íre anelme ocómienwe racien massa, Paulo carampe téna, pan autumnes i hilyala auresse, ar quétanes tenna ende i lómio. 8 Mal enger rimbe calmali i oromardesse yasse anelme ocómienwe. 9 Hamila ara i lattin enge nessa nér estaina Eutico, ye lantane mir núra fúme íre Paulo quétane, ar taltala fúmesse lantanes undu i neldea talamello ar náne qualina íre anes ortana. 10 Mal Paulo ununte, hantanexe senna, panyane rancuryat *os se ar quente: “Áva care yalme, an náse en coirea.” 11 Tá nanwennes ama, rance i massa ar mante, ar carampes tenna ára ar tá oante. 12 Mal i seldo tallelte oa coirea, ar anelte tiutane lesta pella. 
	13 Sí lendelme epe te i luntenna ar cirner oa Assosenna, yasse camumnelme Paulo mir i cirya. An apa antanes canwar pa ta, isse merne lelya talyanten. 14 Íre túles tenna i nóme yasse anelme mi Assos, camnelmes mir i lunte ar lender Mitilenenna. 15 Ar apa cirnelme talo i hilyala auresse túlelme ara Cios, ar apa an ré rahtanelme tenna Samos, ar i hilyala auresse túlelme mir Miletus. 16 An Paulo carne i cilme i lahtumnes Efesus, lá merila hauta Asiasse, an anes lelyala hormesse: Qui poldes mernes tene Yerúsalemenna nó i Aşar Otsolaron Otso.
	17 Mal ho Miletus mentanes Efesusenna ar tultane i amyárar i ocombeo. 18 Íre túlelte senna quentes téna: “Istalde mai manen i minya aurello ya túlen Asianna anen aselde i quanda lúmesse, 19 molila i Herun mi ilya naldie, arwa nírion ar perperila i şangier yar martaner nin i Yúraron ulce panoinen, 20 íre uan hempe lello erya nat aşea len, hya loitane peanta len epe i lie ar i coassen. 
21 Mal *vettanenye Yúrain ar Hellenyain véla pa inwis Erunna ar savie Herulvasse, Yésus. 22 Ar sí, yé, nútina i fairesse lelyan Yerúsalemenna, ómu uan ista yar martuvar nin sasse, 23 hequa in ilya ostosse i Aire Fea *vetta nin i núteli ar şangiéli hópar nin. 24 Ananta uan note coivienya ta melda nin, qui ece nin telya núromolienya ya camnen i Heru Yésullo: *Vettie pa i evandilyon i lisseo Eruo.
	25 Ar sí, yé, inye ista in ualde cenuva cendelenya ata, elde illi imíca i vantanenye, carila sinwa i aranie. 26  Etta *vettan illin mici le i nanye poica i sercello ilye atanion, 27 an uan ehépie imne nyariello len Eruo quanda pano.
	28 Cima inde ar i quanda lámáre ya i Aire Fea apánie ortírieldasse. Na mavari i Heruo ocomben, ya ñentes véra serceryanen. 29 Inye ista i apa autan, lumne ñarmoli tuluvar mici le, i uar oravuva i lámáresse, 30 ar ho elde ortuvar nelli i quetir rícine natali, tucien oa i hildor apa inte. 31 Etta na coive, enyalila manen ter loar nelde, lómisse yo auresse, uan pustane peanta len nírelínen. 32 Ar sí antan le olla Erun ar lisseryo quettan, ya pole carasta le ama ar anta len rantalda ve indyoni, as ilye i airintar. 33 Telpe hya malta hya larma uan ecestie ho aiquen. 34 Elde istar i mát sine ániet nin ar in enger asinye maurelmar. 35 Illume tannen len in íre sie molilde mauya len manya i nar milye ar enyale i quetta ya i Heru Yésus immo quente: Antave ná alasse túra lá camie.
26 Ar apa quentes quettar sine, lantanes occaryanta as illi mici te ar hyamne. 27 Enge fárea yaimie mici te illi, ar lantanelte Paulo axenna ar minquer se. 28 An or ilqua anelte ñwalyaine i quettanen ya quentes, in ualte cenumne cendelerya ata. Tá hilyaneltes i luntenna.
RANTA 21 
Apa mauyanelme imme hehta te ar cirner oa, lendelme térave Cosenna, mal i hilyala auresse Rolosenna, ar talo Pataranna. 2 Ar apa hirnelme lunte ya lelyumne Foicinianna, lendelme mina sa ar cirner oa. 3 Apa cennelme Cipros, lendelme ara sa i hyaryasse, cirner Sirianna ar túler Tírenna, an ta náne i enne i armaron i luntesse.  
4 Cestanelme i hildor ar hirner te, ar lemnelme tasse ter rí otso. Mal i Fairenen quentelte Paulonna: “Áva panya tál Yerúsalemesse!” 5 Mal íre i auri náner vanwe, etelendelme ar menner tielmasse. Illi mici te, as i nissi ar híni, hilyaner me tenna ette i osto. Ar apa lantie occalmanta i fárasse hyamnelme, 6 ar quentelme namárie quén i exenna, ar lendelme mir i lunte, mal té nanwenner marda.
	7 Ho Tír túlelme Ptolemaisenna, telyala i luntelenda. *Suilanelme i hánor ar lemner er ré aselte. 8 I hilyala auresse cirnelme oa ar túler Césareanna, ar lendelme mir coarya Filip, nér ye cárane sinwa i evandilyon. Anes imíca i Otso, ar lemnelme óse. 9 Enger as nér sina selyer canta, vendeli, i sámer Erutercáno anna.
10 Mal lan lemnelme tasse ter nóte aurion, Erutercáno yeo esse náne Ahavo túle undu Yúreallo, ar túles menna ar nampe i quilta Paulova. Nuntes vére talyat ar máryat ar quente: “Sin quete i Aire Fea: I nér ye harya quilta sina i Yúrar Yerúsalemesse nutuvar, ar antauvaltes olla Úyúrain.” 12 Íre hlasselme si, elme ar i marner tasse véla arcaner sello: “Áva lelya ama Yerúsalemenna!” 13 Tá Paulo hanquente: “Mana cáralde, yaimie ar racila endanya? An inye manwa ná, lá rie náven nútina, mal yú qualien Yerúsalemesse i essen i Heru Yésuo.” 14 Íre lá ence men vista sámarya, pustanelme arca ar quenter: “Lava i Heruo indómen marta.”
	15 Apa auri sine manwanelme ar lender lendalmasse Yerúsalemenna. 16 Mal ennoli i hildoron Yerúsalemello yú lender aselme, talien me i nerenna yeva coasse marumnelme: Mnason, ye náne i minye hildoron. 
	17 Íre túlelme Yerúsalemenna, i hánor me-camner mi alasse. 18 Mal i hilyala auresse Paulo lende aselme mir coarya Yácov, ar ilye i amyárar enger tasse. 19 Ar *suilaneltet ar nyarner pa ilya erya nat ya Eru carne imíca i nóri núromolieryanen.
	20 Hláriéla ta antanelte alcar Erun, ar quentelte senna: “Yétal, háno, manen ear liyúmeli i savir imíca i Yúrar, ar illi mici te uryar i Şanyen. 21 Mal ahlárielte in anaie quétina pa elye i peániel imíca i liendi i mauya tien tare oa Mósello, peantala tien i vá *osciruvalte hínaltar hya hilya i haimi. 22 Mana, tá, caruvalve? Tanca ná i hlaruvalte in utúliel. 
23 Etta cara nat sina ya nyarilme len: Ear aselme neri canta i samir vanda. 24 Áte tala aselye ar á poita imle aselte, ar alye paitya tien, cirieltan i findele careltallo. Tá illi hanyuvar i ya ahlárielte pa lye ua nanwa, mal i elye hilya i Şanye ar hepe sa. 25 Pa i Úyúrar i savir elve etécier téna, canila i mauya tien hepe inte oa yallo anaie *yácina cordonin, ho serce, ho hráve quórine celvaron ar ho *hrupuhtie.” 
	26 Tá Paulo talle i neri óse, ar i hilyala auresse poines inse aselte ar lende mir i corda, carien sinwa i ré yasse sovallelta nauvane telyana ar i *yanca nauvane talaina ilquenen mici te.
	27 Mal şintave nó i rí otso náner telyane, i Yúrar Asiallo cenner se i cordasse ar tyarne amortie imíca i şanga, ar panyanelte máltat sesse 28 ar yámer: “Neri Israélo, á manya! Nér sina ná ye peanta ilquenen mi ilya nóme ana i lie ar i Şanye, ar ana nóme sina! Ente, atálies Hellenyali mir i corda, vahtala aire nóme sina!” 29 An nóvo cennelte Trifimo Efesusello i ostosse óse, ar intyanelte i Paulo talle se mir i corda. 30 Ar i quanda osto náne valtana, ar i lie norne uo, ar nampelte Paulo ar tuncer se et i cordallo. Mí imya lú i andor náner holtane. 31 Ar íre cestenelte nahta se, quetta túle i turconna i hosseo pa quanda Yerúsalem nála rúcina. 32 Pen hopie talles ohtalli ar *tuxantulli ar norne undu téna. Cenila i turco ar i ohtari pustanelte palpa Paulo.
33 Tá i hosseturco túle hare ar nampe se ar canne: “Áse nute limil attanen!” Ar maquentes pa man anes ar pa mana carnelyanes. 34 Mal ennoli i şangasse yámer er nat ar exeli hyana nat. Castanen i ramo poldes pare munta tulca, ar cannes i talumnelte Paulo i *estolienna. 35 Mal íre túles i tyellennar mauyane i ohtarin colitas, i şango ormenen. 36 An i liyúme i lieo hilyane te, yámala: “Áse nahta!”
	37 Íre tulyauvaneltes mir i *estolie, Paulo quente i hosseturconna: “Ma lertan quete nat lyenna?” Quentes: “Ma istal quete Hellenya? 38 Ma nanwave ual i Mirra ye nó auri sine tyarne amortie ar tulyane i *sicilmor húmi canta mir i ravanda?” 39 Tá Paulo quente: “Inye Yúra nér, nóna mi Tarsus Ciliciasse, osto lá nulla. Mal arcan lyello: Ánin lave quete i lienna!” 
40 Apa láves ta, Paulo, tarila i tyellessen, léve máryanen i lien. Íre tumna quilde lantane, carampes téna i Heverya lambesse, quetila: 
RANTA 22 
“Neri, hánor ar atari, hlara ni quéta inyen!” 2 Íre hlasselte i quétanes téna i Heverya lambesse, anelte en ambe quilde, ar eques: 3 “Inye Yúra ná, nóna mi Tarsus Ciliciasse, mal peantana osto sinasse epe talu Amaliélo mí tarya lé i Şanyeo atarilvaron. Anen uryala Erun ve illi mici lé aure sinasse. 4 Ar lenden roitala Tie sina i qualmenna, nútala ar antala olla mir mando neri ar nissi véla, 5 ve yú i héra *airimo ar i quanda combe amyáraron polir *vetta nin. Ho té yú ñenten mentali i hánonnar Lamascusse, ar engen tienyasse talien yú i enger tasse nútine Yerúsalemenna paimen.
	6 Mal lendanyasse, íre túlen hare Lamascusenna, *os ende i aureo, rincanen et menello hoa cala caltane ninna, 7 ar lantanen cemenna ar hlasse óma quéta ninna: 'Saul, Saul, mana castalya roitien ni?' 8 Hanquenten: 'Man nalye, Heru?' Ar quentes ninna: 'Nanye Yésus Nasaretello, ye elye roita.' 9 I neri i enger asinye cenner i cala, mal ualte hlasse i óma yeo quétane ninna. 10 Tá quenten: 'Mana caruvan, Heru?' I Heru quente ninna: 'Á orta, mena mir Lamascus, ar tasse ilqua ya ná lyen sátina carien nauva nyárina lyen.' 11 Mal uan polde cene, i alcarnen sana calo, ar tulyaina i mánen lo i enger asinye túlen mir Lamascus. 
	12 Mal nér estaina Ananías, ye náne *ainocimya i Şanyenen ar sáme mára *vettie ilye i Yúrallon i marner tasse, 13 túle ninna, ar tarila ara ni quentes ninna: 'Saul, háno, cena ata!' Ar mí imya lúme polden ata cene, cenila se. 14 Quentes: 'Atarilvaron Aino icílie lyé istien indómerya ar cenien i Faila ar hlarien antoryo óma, 15 an elye nauva *vetto sen ilye atanin, pa i nati yar ecéniel ar ahláriel. 16 Ar sí, manen ná i hópal? Á orta, na sumbana ar sova úcarilyar oa yaliénen esseryanen.'
	17 Mal apa nanwennen Yerúsalemenna ar hyamne i cordasse, camnen maur 18 ar cenne se quéta ninna: 'Na linta ar á auta Yerúsalemello hormenen, an ualte camuva *vettielya pa ní.' 19 Ar inye quente: 'Heru, té istar mai in inye hante mir mando ar rípe mi ilya *yomencoa i sáver lyesse, 20 ar lan Stefáno *vettolyo serce náne etulyaina, yú inye tárane hare ar sanne mai pa ya martane, ar tíranen i collar i queniva i nacanter se.' 21 Ananta quentes ninna: 'Mena, an lye-mentauvan haire nórennar!'
	22 Lastaneltes tenna quentes quetta sina, ar tá ortanelte ómalta, quetila: “Á mapa taite nér oa cemello, an uas valda coiviéno!” 23 Ar pan yámelte ar paller collaltar ar hanter asto mir i vilya, 24 i hosseturco canne i mo talumne se mir i *estolie, náven céşina riptiénen, istieryan i casta yanen sie yámelte senna. 25 Mal apa lenuneltes lattalínen i riptien, Paulo quente i *tuxanturenna ye tárane tasse: “Ma lertal ripta nér ye Rómea ná, ar ye ua námina?” 26 Íre i *tuxantur hlasse ta, lendes i hosseturconna ar nyarne sa sen, quetila: “Mana caruval? An i nér Rómea ná!”
	22 They listened until he said this word, and then they raised their voice, saying: “Take such a man away from earth, for he is not worthy of life!” 23 And since they shouted and shook their cloaks and threw dust into the air, 24 the army chief commanded that one was to bring him into the camp, in order to be examined by flogging, for him to know the reason why [yanen, by which] they shouted at him so. 25 But after they stretched him out with straps for the flogging, Paul said to the centurion who was standing there: “May you flog a man who is Roman, and who is not judged?” 26 When the centurion heard that, he went to the army chief and told it to him, saying: “What are you going to do? For the man is a Roman!”
27 Etta i hosseturco túle senna ar maquente: “Ánin nyare, ma nalye Rómea?” Eques: “Nanye.” 28 I hosseturco hanquente: “Mancanen ninna lertier sine túra nonwenen.” Paulo quente: “Mal inye náne nóna mir tai.”
	29 Etta, mí imya lú, i neri i ceşumner se ñwalmenen tarner oa sello, ar caure nampe i hosseturco íre hirnes in é anes Rómea, apa se-nuntelyanes.
	30 I hilyala auresse mernes ista tancave mana ulco i Yúrar quenter in acáries. Etta se-lehtanes i limilillon ar canne i Tára Comben i ocomumnelte. Tá talles Paulo ar panyane se epe te. 
RANTA 23 
Paulo, yétala i Tára Combe, quente: “Neri, hánor, elengien epe Eru mi ilvana *immotuntie, tenna aure sina.” 2 Tá Ananías i héra *airimo canne in tarner ara se i petumneltes i antosse. 3 Tá Paulo quente senna: “Eru petuva lyé, a ramba ninquinta! Ma hámal ni-namien i Şanyenen, ar mí imya lú rácal i Şanye caniénen i nauvan pétina?” 4 I tarner ara se quenter: “Ma quétal ulco pa i héra *airimo Eruo?” 5 Ar Paulo quente: “Hánor, uan sinte i náse i héra *airimo. An ná técina: Áva quete ulco pa turco lielyo.” 
	6 Sintes in imíca i enger tasse, er ranta náne Sanducearon ar i hyana Farisaron, ar etta yámes i Tára Combesse: “Neri, hánor, inye Farisa ná, yondo Farisaron. Pa i estel ar i enortave qualinaiva nanye námaina!” 7 Pan quentes nat sina, enge cos imbi Farisar ar Sanducear, ar i liyúme náne şanca. 8 An Sanducear quetir i lá ea enortave hya vala hya faire, mal i Farisar pantave savir ilye nati sine. 
9 Tá enge hoa yalme, ar parmangolmoli i náner i ranto i Farisaron oronter ar quenter costesse: “Ualme hire ulco mi nér sina. Mana qui faire é equétie senna, hya vala?” 10 Íre aica cos oronte, i hosseturco runce ho i tucumnelte se mir rantali, ar cannes i ohtarin i menumnelte undu rapien se et endaltallo ar talien se mir i *estolie.
	11 Mal i hilyala lómisse i Heru tarne ara se ar quente: “Huore! An ve *evettiel pa yar apir ni Yerúsalemesse, sie mauya lyen *vetta yú Rómasse.”
	12 Íre aure túle, i Yúrar carner vére ar hunter inte qui mantelte hya suncelte nó nahtie Paulo. 13 I nóte i nerion i uo antaner vanda sina náne or *canaquean. 14 Lendelte i hére *airimonnar ar i amyárannar ar quenter: “Ánielme vanda i ualme matuva nó anahtielme Paulo. 15 Etta nyara i hosseturcon, elde as i Tára Combe, i mauya sen tala se undu lenna, ve qui merilde care centa istien ambe tancave i nati yar apir se. Mal nó tuluvas hare, elme nauvar manwe nahtien se.”
	16 Mal íre Paulo néşo yondo hlasse i caitumnelte nurtane nahtien se, lendes senna, ar íre túles i *estolienna sa-nyarnes sen. 17 Etta Paulo yalde quén imíca i *tuxanturi ar quente: “Á tala nessa nér sina i hosseturconna, an samis nat nyarien sen.” 18 Etta nér sina nampe se ar talle se i hosseturconna, ar eques: “Paulo, i nútina nér, yalde ni ar arcane nillo i talumnen nessa nér sina lyenna, an samis nat quetien lyen.” 19 I hosseturco nampe márya ar lende oa véra nómenna ar maquente: “Mana samil nyarien ninna?” 
	20 Hé quente: “I Yúrar uo acárier pano in arcuvalte in enwa taluval Paulo undu i Tára Combenna, ve qui merilte pare ambe tancave mana acáries. 21 Mal elye áva lave tien şahta lye mir carie ta, an ambe lá *canaquean neri mici te cáyar nurtane hopila sen, ar unútielte inte vandanen in ualte matuva hya sucuva nó anahtieltes, ar sí nalte manwe, hopila şáquetielyan.” 22 Tá i hosseturco oante i nessa nerello apa canie sen: “Áva quete aiquenna i ápantiel nati sine nin.”
	23 Ar yaldes atta i *tuxanturion ar quente: “Á manwa ohtari tuxa atta menien Césareanna, as roqueni *otoquean ar neri tuxa atta i colir hatili, i neldea lúmesse i lómio. 24 Ente, á tala roccoli. Sie, lavila Paulon norta, taluvaltes mi varnasse Felix i nórecánonna.” 
25 Ar tences menta arwa sine quettaron: 26 “Claurio Lisias i taura nórecánonna, Felix: Hara máriesse! 27 Nér sina náne mapana lo i Yúrar ar náne hare návenna nahtana lo te, mal lantanen téna as i ohtari ar se-rehtane, pan parnen in náse Rómea. 28 Ar merila ista i casta nurrelto ana se, tallenyes undu mir Tára Combelta. 29 Hirnen i nurreli pa costeli apila Şanyelta nar talane senna, mal pa munta valda qualmeo hya limilion. 30 Man pan pano ana nér sina anaie apantana nin, mentanenyes lyenna pen hopie, ar canin i samir nurreli pa se i mauya tien quete ana se epe lyé.”
	31 Etta ohtari sine namper Paulo, ve náne tien cánina, ar taller se lómisse Antipatrisenna. 32 I hilyala auresse lávelte i roquenin lelya óse en, ar nanwenner i *estolienna.
33 I roqueni lender mir Césarea ar antane i menta i nórecánon, ar panyanelte yú Paulo epe se. 34 Apa cendanes i menta maquentes pa mana ménallo hé túle, ar parne i hé náne Ciliciallo. 35 Eques: “Hlaruvan lye, íre i queni i samir nurreli pa lyé yú tuluvar.” Ar cannes i mo hepumne se mandosse mí túrion Herolwa.
RANTA 24 
Apa rí lempe Ananías i héra *airimo túle undu as amyárali ar *carpando yeo esse náne Tertullo, ar quentelte ulco pa Paulo. 2 Íre anes yálina, Tertullo *yestane carpa ana se, quetila: 
	“Túra raine samilme ter lyé, ar envinyatiéli martar nóre sinasse apacenelyanen! 3 Mi ilye lúmi ar nómi, taura Felix, camilme tai antúra hantalénen. 4 Mal lá mapien amba lúmelyo, arcan lyenna i me-lastuval şintave, raina ve nalye. 5 An ihírielme i nér sina qolúvie ná, tyarila amortiéli imíca ilye i Yúrar ter i quanda ambar, ar náse minda mí heren i Nasaryaron, 6 quén ye yú néve vahta i corda, ar ye nampelme. Mernelme name se Şanyelmanen, 7 mal Lísias i hosseturco túle ar se-nampe et málmalto ormenen ar se-talle oa. 8 Ho hé ece elyen, ceşiénen hé, pare pa ilye i ongwi yar quetilme in acáries.”
	9 I Yúrar náner astarindoryar ar quenter i sie enge. 10 Ar Paulo, íre i nórecáno hwermenen caryo láve sen carpa, hanquente:
	“Istala mai i liende sina asámie lyé ve námo ter rimbe loali, quétan lérave inyen. 11 Ece lyen pare i rie auri yunque yá lenden ama antáven tyerme Yerúsalemesse. 12 Ualte hirne ni i cordasse arwa costo as aiquen hya tyarila amortie, i *yomencoassen hya i ostosse. 
13 Ente, ua ece tien tana in acárien i ongwi pa yar sí carpalte ana ni. 14 Mal nat sina pantave nyarin lyen: I Tienen ya estalte 'heren', sánen *veuyan Eru, savila ilye i nattor i nar i Şanyeo ar técine mí Erutercánor. 15 Ar samin estel Erunna, i imya estel ya yú neri sine samir: Euva enortave failaiva ar úfailaiva véla. 16 Etta ennenya ná in inye illume samuva poica *immotuntie Erunna ar atannar. 17 Apa loali váner, túlen talien annali oraviéva nórenyanna, ar *yacien. 18 Lan cáranen nati sine, hirnelte ni poitana i cordasse, mal lá enge şanga hya amortie. Mal enger tasse Yúrali Asiallo, 19 ar náne arya qui té túler epe lye quetien pa ongwenyar, qui samilte nur ninna. 20 Hya lava sine nerin quete mana ulco hirnelte nisse íre tarnen epe i Tára Combe, 21 qui únes sina erya quetie ya yámen íre tarnen epe te: 'Pa i enortave qualinaiva nanye námaina epe le síra!'
	29 Mal Felix, istala mai i nattor yar amper i Tie, querner i neri oa ar quente: “Íre Lisias i hosseturco tuluva undu, caruvan cilmenyar pa i nattor yar apir lye.” 23 Ar cannes i *tuxanturen hepe i nér mi moica lé, ar uas pustumne aiquen mici véraryar *veviello se. 
	24 Apa réli Felix túle as Rusilla verirya, ye náne Yúra, ar talles Paulo ar lastane senna pa i savie mi Hristo Yésus. 25 Mal íre carampes pa failie ar *immoturie ar i tulila namie, Felix náne ruhtana ar hanquente: “Lú sinan á auta, mal íre samin ecie, lye-tultuvan ata.” 26 Mal mi imya lú sámes i estel i camumnes telpe Paulollo. Etta se-tultanes ta ambe rimbave, ar carampes óse. 27 Mal apa loa atta vánet, Felix náne hilyana ve nórecáno lo Porcio Festo, ar pan Felix merne same i Yúraron lisse, hehtanes Paulo nútina.
RANTA 25 
Etta Festo, íre camnes i túre or i ména, apa rí nelde lende ama Yerúsalemenna Césareallo, 2 ar i hére *airimor ar i mindar i Yúraron nyarne sen nurriltar Paulonna. Tá arcanelte Festonna, 3 cestala lis ana Paulo, i mentauvas hé Yerúsalemenna. An caitumnelte nurtane, nahtien hé i mallesse. 4 Mal Festo hanquente i Paulo lemyuuva hépina Césareasse, ar in isse nanwenuva tar ron. 5 Eques: “Etta nai i taurar mici le tuluvar undu quetien pa ongweryar, qui ea *aiqua úşanya pa se.”
	6 Sie, apa lemie aselte ter rí lá or tolto hya quean, ununtes Césareanna, ar i hilyala auresse hamunes i námosondonna ar canne i mo taluva Paulo. 7 Íre túles, i Yúrar i náner tulinwe undu Yerúsalemello tarner *os se, quetila in acáries rimbe ar lunge ongweli, mal lá ence ten tana i ta  nanwa né. 
	8 Mal Paulo quente, varyala inse: “Ana i Şanye hya ana i Yúrar hya ana i Ingaran véla uan acárie erya úcare.” 9 Festo, ye merne came i mára nirme i Yúraron, hanquente Paulonna: “Ma meril lelya ama Yerúsalemenna náven námina tasse epe ni pa nattor sine?” 10 Mal eque Paulo: “Táran epe i námosonda i Ingaranwa, yasse mauya nin náve námina. Acárien munta ulca ana i Yúrar, ve yú elye mai ista. 11 Qui é acárien ongwe ar nanye valda qualmeo, uan arca uşe qualmello, mal qui uan acárie erya i ongwion yar quetilte acárien, *úquen lerta anta ni mir málta. Panyan nattonya epe i Ingaran.” 
12 Apa quetie as i combe, Festo hanquente: “Epe i Ingaran apánel nattolya, i Ingaranna menuval.”
	13 Apa réli váner, Árippa i aran yo Vernice túlet Césareanna *suilien Festo. 14 Apa anette tasse ter nóte rélion, Festo nyarne i aranen pa i nattor yar amper Paulo, quetila:
	“Ea nér hehtana nútina lo Felix, 15 ar íre anen Yerúsalemesse i hére *airimor ar i amyárar i Yúraron nyarner ni pa se, arcala i namuvan se ve arwa cámo. 16 Mal hanquenten téna i mici Rómear ua haime anta aiquen olla, nó i quén pa ye exeli quetir in acáries ongweli vele i quetir ana se cendello cendelenna, ar ece sen quete insen pa i nur. 
17 Etta, íre ocomnelte sisse, pen hautie hamunen i námosondasse ar canne i mo taluva i nér. 18 Tarila epe ni, i quetir in acáries ongweli uar carampe pa i olce nati yar inye intyane pa se. 19 Sámelte costeli óse pa véra *tyerielta i ainova, ar pa quén estaina Yésus, ye qualina ná, mal ye Paulo quente ná coirea. 20 Lá istala mana carumnen pa i cos sine nation, maquenten qui mernes lelya Yerúsalemenna, tasse náven námina pa nattor sine. 21 Mal íre Paulo arcane náve hépina i námien Meletyaryo, cannen i nauvas hépina tenna mentauvan se i Ingaranna.”
	22 Tá Árippa quente Festonna: “Yu inye mere hlare i nér.” Hanquentes: “Enwa hlaruvalyes.”
	23 Etta, i hilyala auresse, Árippa yo Vernice túlet mi túra alcar ar lendet mir i şambe veliéva as hosseturcoli ar minde nelli i ostollo, ar íre Festo canne, Paulo náne talana. 24 Ar Festo quente: “Aran Árippa ar elde illi i ear aselme, yétalde nér sina pa ye i quanda liyúme Yúraron uo acárie arcande nin, Yerúsalemesse ar sisse véla, yamila in uas valda coitiéno ambe. 25 Mal túnen in acáries munta valda qualmeo. Etta, íre nér sina panyane nattorya epe Meletyarya, namnen i mentauvan se. 26 Mal pa sé samin munta tanca tecien herunyanna. Etta ettallenyes epe lé, ar or illi epe elye, Aran Árippa: Apa i ceşie istuvan mana tecuvan. 27 An neme nin úhanda menta nútina quén mal loita tea i nurri senna.
RANTA 26 
Árippa quente Paulonna: “Lertal quete.” Tá Paulo rahtane máryanen ar quente, varyala inse: 
	2 “Pa ilye i ongwi yar i Yúrar quetir i acárien, Aran Árippa, nótan inse valima in epe elye síra quetin insen, 3 or ilqua i castanen in istal mai ilye i haimi ar costi mici Yúrar. Etta arcan i ni-hlaruval cólenen. 
	4 Lénya coiviéva néşenyallo – manen lenganen i yestallo nórenyasse ar mi Yerúsalem – ná sinwa lo ilye Yúrar 5 i isintier ni nóvo, qui merilte *vetta. Istalte i coivienya ve Farisa náne i amnaraca herennen *tyerielmo. 6 Ananta sí, castanen i vando antana atarilmain, táran náven námina. 7 Nosselmar yunque samir i estel i cenuvalte i vanda carna nanwa qui *veuyalte se veassenen ter lóme yo aure. Pa estel sina i Yúrar quetir i acárien ongweli, a Aran.
	8 Mana castalda namien i mo ua pole save in Eru orta qualinar? 9 Inye é sanne i mauyane nin tare ana i esse Yésus Hristova Násaretello mi rimbe léli, 10 ve yú carnen Yerúsalemesse, ar rimbali i airion panyanen mandossen apa camnen túre i hére *airimollon, ar íre mo quente pa nahtie te, illume antanen ómanya ana te. 11 Ente, rimbave paimetánen te ilye *yomencoassen ar mauyane te naiquete, an nála ita rúşea ana te yú roitanenyet mir ettelie ostor. 
	12 Lan cáranen nati sine –  mi lenda Lamascusenna, apa camie túre ar lavie i hére *airimollon – 13 endesse i aureo, en i mallesse, cennen cala han Anaro alcar ya caltane *os ni ar *os i lender asinye.14 Ar apa illi mici me lantaner i talamenna hlassen óma quéta ninna i Heverya lambesse: 'Saul, Saul, mana castalya roitien ni? Petie ana i tildi nauva naica lyen.' 15 Mal quenten: 'Man nalye, Heru?' Ar i Heru quente: 'Inye Yésus, ye roital. 16 Ananta á orta ar tara talulyatse. An sina ennen atánienyexe lyen, lye-cilien ve núro ar *vetto yúyo yaron ecéniel ar yaron tyaruvan lyen cene, pa ni. 17 Etelehtan lye et lie sinallo ar i nórellon, yannar lye-mentan 18 pantien hendultat, te-querien morniello calanna ar Sátano túrello Erunna, camieltan apsenie úcariva ar ranta ve aryoni imíca i nar airinte saviénen nisse.'
	19 Etta, aran Árippa, uan loitane cime i maur menello, 20 mal minyave innar ear Lamascusse ar tá innar ear mi Yerúsalem ar i quanda nóre pelila Yúrea tallen i menta i mauya tien hire inwis ar quere inte Erunna, cariénen cardar valde inwisten. 21 Pa nati sine Yúrali ni-namper i cordasse ar néver nahta ni. 22 Mal pan anen manyana lo Eru atárien *vettala pityan yo túran, mal quetila munta hequa yar i Erutercánor ar Móses véla quenter martumner: 23 I Hristo perperumne, ar ve i minya nála ortana qualinallon, carumnes cala sinwa lie sinan ar i nórin véla.»
	24 Íre quentes nati sine varyala inse, Festo quente taura ómanen: “Nalye sámalyo ettesse, Paulo! Túra ñolme nancára sámalya!” 25 Mal Paulo quente: “Uan sámanyo ettesse, taura Festo, mal quetin quetiéli nanwiéva ar máleva sámo. 26 An i aran hanya nati sine, isse yenna quétan veriénen, an nanye tanca i munta sino uşe tuntierya, an nat sina ua anaie carna vincasse. 
27 Ma elye, Aran Árippa, save i Erutercánossen? Istan i savil.” 28 Mal Árippa quente Paulonna: “Mi şinta lúme quetumnel ni mir ole *Hristondur.” 29 Tá Paulo quente: “Ece nin mere Erunna i ron
hya ambe telwave, lá rie elye mal yú illi i hlárar ni síra oluvar taiti ve inye ná, ómu pen limili sine.” 30 Ar i aran oronte, ar sie carner i nórecáno ar Vernice ar i neri i na¨ner ha¨mie¨la aselte. 31 Mal íre lendelte oa carampelte quén as i exe, quetila: “Nér sina care munta valda qualmeo hya limilion.” 32 Ente, Árippa quente Festonna: “Ence lehta nér sina au uas panyane nattorya epe i Ingaran.”
RANTA 27 
Apa i cilme náne carna i cirumnelme Italianna, antanelte Paulo ar hyane nútine nelli olla *tuxanturen estaina Yúlio, i hosseo i Meletyaryo. 2 Lendelme mir cirya ho Arramittium ya cirumne i nómennar i falasseo Ásio. Cirnelme oa, ar aselme enge Aristarco i Maceronya, Şessalonicallo. 3 Ar i hilyala auresse rahtanelme Síronna, ar Yúlio tanne lisse Paulon ar láve sen lelya nilmoryannar ar came aşielta.
	4 Ar cirnelme oa talo ar lender nu i cauma Ciprusso, pan i súri náner ana me. 5 Ar apa cirnelme ter i eare ara Cilicia ar Pamfilia túlelme hópanna Mírasse mi Licia.  6 Mal i *tuxantur hirne cirya Alexandriallo ya cirumne Italianna, ar cannes men lelya mir ta. 7 Apa cirie lencave ter fárea nóte aurion ar tulie Cnirusenna urdave, pan sámelme i súre cendelemasse, cirnelme nu i cauma Créteo Salmonesse, 8 ar cirila urdave ara i falasse túlelme nómenna estaina Írime Hópar, hare i ostonna Laséa. 
	9 Anda lúme náne vanwa, ar sí enge raxe mi lelie earesse, an yando i Lamate vanwa né. Etta Paulo quente pa ya sannes náne i arya, 10 quetila téna: “Neri, tuntan i cirie taluva nancarie, ar olya nauva vanwa ven, lá pa i armar ar i cirya erinque, mal yú pa cuilelvar.” 11 Mal i *tuxantur cimne i hesto ar i nér ye haryane i cirya ambe lá i nati yar Paulo quente. 12 I hópa úne mára termarien ter i hríve, ar etta i amarimbar sanner i náne arya cirie oa talo, qui mi tana hya sina lé ence tien rahta tenna Fénix ar lemya tasse ter i hríve. Ta ná hópa Créteo ya ná panta forrómenna ar hyarrómenna. 
	13 Ente, íre i súre hyarmello vávane sannelte in ennelta enge rahtieltasse, ar tuncelte ama i *ciryampa ar cirner ara Créteo falasse. 14 Mal apa lá anda lúme alaco, ta ya estaina Euroaquilo ná, túle rimpa i tollallo.  15 I cirya náne mapaina ar ua polle hepe langorya i súrinna, ar pustanelme neve turitas ar náner cóline. 16 Íre túlelme mir i cauma pitya tollo estaina Caura, poldelme urdiénen rehta i lunte. 17 Apa ortanelmes mir i cirya *yuhtanelte i mauresorastar ar nunter *os i cirya *rappalínen. Caurelma náne in i cirya petumne i nurtane ondor Sirtesse; etta nampelte undu i pota-velunte ar náner cóline. 18 Mal i raumo ita lumnane men, ar i hilyala auresse hantelte i armar mir i ear, 19 ar i neldea auresse hantelte vére máltanten i ciryo sorastar mir i ear. 
	20 Íre ualme cenne Anar hya tinwi rimbe rélissen, ar lá pitya raumo caine menna, firne ilya estel rehtielmo. 21 Ar apa anda lúme yasse ualte mante matta Paulo oronte mici te ar quente: “Neri, carnelde arya au lastanelde ni, lá autala Crétello, mal uşila sina nancarie ar  *úhepie. 22 Mal sí hortan le: Sama huore, an lá ea erya quén imíca le ye nauva vanwa! Rie i cirya nauva. 23 An mi lóme sina tarne epe ni vala Eruo yeo núro nanye, ar ye *tyerin. 24 Eques: 'Áva ruce, Paulo! Mauya len tare epe i Ingaran, ar yé! Eru ánie len illi i círar aselye.' 25 Etta sama huore, neri, an savin Eruo quetie, in i natto nauva aqua ve anaie nyárina nin. 26 Mal nauvalme hátine er tollo hrestanna”
	27 Íre i *canaquea lóme lantane ar anelme hátaine sir ar tar Arria-earesse, endesse i lómio i ciryamor intyaner i túlalte har er norenna. 28 Ar *lestanelte manen núra i ear náne ar hirner i anes rangwi *yúquean. Lendelte şinta tie ompa ar *lestaner ata, ar hirnelte rangwi lepenque. 29 Ar pan runcelme i cé petumnelme i ondor, hantelte mir i ear *ciryampar canta i pontillo i ciryo ar milyaner tulesse aureo. 30 Mal i ciryamor, cestala uşe i ciryallo, panyaner i lunte i earesse, quetila i linguvalte *ciryampali i langollo. 31 Paulo quente i *tuxanturenna ar i ohtarinnar: “Qui neri sine uar lemya i ciryasse, ua ece len náve rehtane!” 32 Tá i ohtari cirner i *rappar i lunteo ar láver san lutta oa. 
	33 Íre aure hare né, Paulo hortane illi i matumnelte, quetila: “Síra ná i *canaquea ré yasse hópalde ú matto, an amátielde munta. 34 Etta arcan lello i matuvalde matta an ta manyuva rehtielda. An erya finde i caro aiqueno mici le lá nauva vanwa.”
35 Apa quetie quettar sine nampes massa, antane hantale Erun epe te illi, ar sa-rance ar *yestane mate. 36 Tá sámelte alasse, ar yú té manter matta. 37 Quanda nótelma i ciryasse náne enque *otoquean ar tuxa atta. 38 Apa matie i matta ya mernelte, carnelte i cirya mis lunga hatiénen i ore mir i ear.
	39 Íre aure túle, ualte sinte i nórie, mal cennelte londe yasse enge hresta, ar mernelte tala i cirya tar, qui ence tien. 40 Etta aucirnelte i *ciryampar ar láver tain lanta mir i ear, ar mí imya lú lehtanelte i lattar i *tullo. Tá ortanelte i pota-velunte i súrinna ar lender ana i hresta.
41 Íre lantanelte nómenna yanna ear pente yúyo tiello, tallelte i cirya talamenna. I lango náne tanca ar ua polde leve, mal i ciryo ponte náne rácina mir rantar ormenen i earo. 42 Tá i ohtari merner nahta i nútine neri, pustien aiquen uşiello *lutiénen oa. 43 Mal i *tuxantur merne tala Paulo varnassenna ar pustaner te cariello ya mernelte. Ar cannes in sinter *lute i capumnelte mir ear, rahtien norenna minyave. 44 I exi hilyaner, ennoli panolissen, ennoli natalissen i ciryallo. Ar sie illi náner talane varnave norenna. 
RANTA 28 
Apa rahtanelme varnassenna parnelme in i tollo esse náne Melite. 2 Ar i queni tasse, i quenter lambe ya ualme hanyane, lenganer menna lissenen han ya senwa ná, an nartanelte ruine ar camner me illi, castanen i ulo ya lantane, ar i ringiéno. 3 Mal íre Paulo hostane loxe olwennelíva ar panyane tai i ruinesse, leuca ettúle i úrenen ar tancexe máryanna. 4 Íre i queni tasse cenner i hloirea onna lingala máryallo, quentelte quén i exenna: “Tancave nér sina nahtar ná, ar ómu anes rehtana i earello, umbar ua láve sen coita.” 5 Mal palles i hloirea onna mir i ruine ar perpére munta olca. 6 Ono sannelte i pulumnes, hya i lantumnes rincanen qualina. Apa hopie andave ar cenie munta olca martala sen, vistanelte sámalta ar quenter i náse aino.
	7 Hare sana nómenna i tollo amminda nér, estaina Poplio, sáme restali. Camnes me mai ar nildave láve men mare coaryasse ter rí nelde. 8 Mal Poplio atar náne caimassea úrenen ar *hruhirdiénen. Paulo lende minna senna ar hyamne, panyane máryat sesse ar nestane se.
9 Apa ta martane, i hyane queni i tollasse i sámer hlaiweli yú túler senna ar náner nestane. 10 Epeta yú *alcaryanelte me rimbe annalínen, ar íre cirnelme oa, antanelte men natali maurelmain.
	11 Apa astar nelde cirnelme oa ciryasse ya túle Alexandriallo. Termarnelyanes ter i hríve i tollasse, ar sámes i Onóni ve i langoemma. 12 Túlelme Siracusenna ar lemner tasse ter rí nelde. 13 Talo lendelme *os i falasse ar túler Rehiumenna, ar apa er ré enge súre hyarmello, ar tennelme Puteolisse mí attea ré. 14 Tasse hirnelme hánoli i arcaner i lemyumnelme aselte ter rí otso, ar sie túlelme mir Róma. 15 Ar talo i hánor, íre hlasselte i sinyar pa me, túler me-velien tenna Forum Appii ar i *Sendassi Nelde. Paulo, cenila te, antane hantale Erun ar sáme huore.
	16 Íre lendelme mir Róma náne lávina Paulon mare vérave, as i ohtar tirila se. 17 Mal apa rí nelde yaldes i náner imíca i minde neri i Yúraron. Apa ocomnelte quentes téna: “Neri, hánor, ómu fcarnen munta ana i lie hya i haimi atarilvaron, inye náne antana olla Yerúsalemello mannar Rómearon. 18 Té, apa carie ceşie, merner lerya ni, pan ua enge cáma valda qualmeo nisse. 19 Mal íre i Yúrar quenter ana ta, mauyane nin panya nattonya epe i Ingaran – mal lá ve au samin *aiqua ulca quetien ana nórenya. 20 Casta sinanen etta arcanen le-vele ar quete lenna, an castanen i estelo Israélo cólan limil sina.” 21 Quentelte senna: “Ualme acámier mentar pa lyé Yúreallo; ente, *úquen i hánoron i utúlier equétie *aiqua olca pa lye. 22 Mal sanalme i vanima ná hlare lyello mana sanwelyar nar, an é istalme pa heren sina i mi ilya nóme mo quete ana sa.”
	23 Tancelte aure yasse velumneltes ar túler yanna marnes, rimbe lá ya anelte mí minya lú. Arinello şinyenna nyarnes ar *vettanes tien pa Eruo aranie, ar i Şanyello ar i Erutercánollon néves anta tien hande pa Yésus. 24 Ennoli mici te lastaner quettaryannar, mal exeli loitaner save. 25 Pan anelte şance oantelte, mal Paulo quente téna erya quetie: “Nanwave i Aire Fea carampe atarildannar ter Yesaia i Erutercáno, 26 quetila: 'Mena lie sinanna ar queta: É hlaruvalde, mal laume hanyuvalde; ar é yétuvalde, mal laume cenuvalde. 27 An lie sino enda olólie ilaica, ar hlarultat nát lunge hlariéno, ar hendultat apahtielte – te-pustala tuntiello hendultanten ar hlariello hlarultanten ar haniello endaltanen ar hiriello inwis, nestienyan te.' 28 Etta, nai nauva sinwa len i rehtie sina anaie mentana i nórennar; té yú hlaruvar.” 29 Ar apa quentes quettar sine, i Yúrar oanter, arwe túra costo mici inte.
	30 Tá termarnes loa attasse mí coa yasse paityanes marien, ar camnes illi i túler senna, 31 carila Eruo aranie sinwa ar peantala pa i Heru Yésus Hristo ilya veriénen, pen aiquen pustala se.RANTA 1
Paulo, Yésus Hristo apostel Eruo indómenen, ar Timoşeo i háno, 2 i airi ar voronde hánonnar Hristosse i ear mi Colosse: Lisse len, ar raine Eru Atarelvallo.
	3 Antalme illume hantale Erun, Yésus Hristo Herulvo Atar, lan hyámalme pa le. 4 An ahlárielme pa savielda mi Hristo Yésus ar pa i melme ya samilde ilye i airiva, 5 i estelden ya anaie sátina len menelde. Pa ta ahlárielde nóvo, i nanwa quettanen i evandilyono 6 ya ea mici le. Tambe colis yáve ar ale i quenda mardesse, síve yando mici lé, i aurello ya lastanelde ar sinter Eruo lisse nanwiesse. 7 Ta ná ya apárielde ho Epafras, melda mól aselme, ye rá len voronda núro Hriston ná. 8 Yando tannes men melmelda, fairenen. 
	9 Etta yando elme, i aurello yasse hlasselme sa, uar upustie hyame ar arca len i nauvalde quátine istyanen indómeryo mi ilya sailie ar hande i faireo, 10 vantien valdave epe i Heru, antala sen ilvana alasse íre colilde yáve ar alir mí istya Eruo, 11 ilya túrenen nála cárine taure, alcareryo  melehtenen. Sie ñetuvalde ilya voronwe ar cóle, as alasse, 12 antala hantale i Ataren ye carne le valde camien masselda i calo ya i airi haryuvar.
	13 Etelehtanes vi et i túrello i morniéva ar talle vi olla mir i aranie melda Yondoryo, 14 yenen samilve *nanwerelva, i apsenie úcarelvaiva. 15 Náse i úcénima Aino emma, i minnóna ilya ontiéno, 16 an sénen ilye nati náner ontaine menelde ar cemende, i cénimar ar i úcénimar, lá címala qui nalte mahalmali hya héreli hya turiéli hya túreli. Ilqua ter sé ar sén anaie ontaina, 17 ar sé ea nó ilye nati, ar ilye nati sénen náner tyárine ea, 18 ar sé ná cas hroaryo: i ocombe. Náse i yesta, i minnóna qualinallon, náveryan mi ilye nati i minya. 19 An Eru sanne mai pa tyarie i quanda quantie mare sesse, 20 ar ter sé *erta ilye nati as inse, apa carie raine i sercenen tarweryo, i nati cemende ar i nati menelde véla. 
	21 Yando as elde, i náner mi lú ettelear ar cotya sámo olce cardaldainen, 22 sí acáries raine i hroaryanen hráveva, qualiénen, panien le airi ar ilvane ar han *ulquetie epe inse 23 – qui é termarilde i saviesse, tulcaine i talmasse ar voronde, ar lá nála tyárine hehta i estel i evandilyono ya hlasselde, ta ya anaie carna sinwa i quanda ontiesse nu menel. Evandilyon sinan inye, Paulo, náne carna núro.
	24 Sí hirin alasse perperielmassen pa elde, ar inye quáta ya pénina ná i perperiéron i Hristo hrávenyanen, rá hroaryan, ya i ocombe ná. 25 San inye náne carna núro i hérenen Erullo ya náne nin antaina márieldan, carien nanwa Eruo quetta, 26 i fóle ya náne nurtaina ho i vanwe randar ar *nónari. Mal sí anaies apantaina airiryain, 27 inen Eru emérie care sinwa imíca i nóri mana i alcarinque lari fóle sino nar. Ta ná Hristo lesse, i estel alcaro. 28 Sé ná ye carilme sinwa, tánala ilya atanen i tie ar peantala ilya atanen ilya sailie, ettanielman ilya atan ilvana, Hristosse. 29 Tan yando mótan, mahtala molieryanen ya mole nisse túrenen.
RANTA 2
An merin le ista manen tumna ná i mahtie ya samin rá elden ar i quenin Laoriceasse ar in uar ecénie cendelenya i hrávesse, 2 tiutien endalta, náveltan *ertaine melmesse ar camieltan i quanda lar quanta handeo, ar ñetieltan istya i fóleo Eruo: Hristo. 3 Nurtaine sesse ear ilye i harmar sailiéva ar istyava. 4 Nat sina quetin pustien aiquen tyariello le ranya sahtala quetiénen. 5 An ómu nanye oa i hrávesse, nanye en aselde i fairesse, arwa alasseo ar yétala manen nalde *partaine ar şande mi savielda Hristosse. 
	6 Etta, pan acámielde Hristo Yésus i Heru, á vanta sesse, 7 arwe şunduldar mi sé ar nála carastaine ama sesse, tulcaine i saviesse – ve náne peantaina len, antala hantale úvesse.
	8 Na coive, pustien aiquen tuciello le oa i ingolénen ar i lusta *hurulénen ya hilya i peantier cámine atanillon – hilyala i mardo penye nati ar lá Hristo. 9 An sesse i quanda valaina quantie mare hroasse. 10 Sie nalde quátine sénen ye ná i cas ilya héreo ar túreo. 11 Mi sé anelde yando *oscírine *osciriénen ya ua mainen hya mapa hráve oa i hroallo – i *osciriénen i Hristo. 12 An anelde panyaine óse sapsasse i *tumyalénen, ar sénen anelde yando ortaine ama óse, castanen savieldo ar i moliénen Eruo, ye se-ortane qualinallon.
	13 Ente, ómu anelde qualinar ongweldassen ar penieldasse *oscirie hráveldasse, Eru le-carne coirie óse. Apsennes ven ilye ongwelvar 14 ar *aupsarne i tecie rohtava ya náne ana ve, ar amápies sa oa taciénen sa i tarwenna taxelínen. 15 Carnes i héri ar i túri helde ar pantave ettanne tai yaiwen, apa sámes apairerya or tai i tarwesse.
	16 Etta nai *úquen mici le namuva le pa matie ar sucie ar pa aşar hya ceuran hya *sendare, 17 an nati sine nar leo i túlala nation, mal i anwa nat ná i Hristova. 18 Áva lave aiquenen mapa oa ríelda apaireva ye same alasserya mi “naldie” ar *tyerme valaiva. Sanweryar nar tácine i natissen yar ecénies mi maur, ar laitas inse ú casto, sámaryanen hráveva. 19 Uas himya i cas, sé yello i quanda hroa – hépina uo ar arwa tulcuryo oxaryainen ar núteryainen – ale i aliénen ya Eru anta.
	20 Qui quallelde as Hristo i mardo penye natillon, manen ná i elde, ve qui en marilde i mardesse, lengar i canwainen: 20 “Áva appa, áva tyave, áva pelta”  – 22 pa nati yar nar martyaine nancarien návenen *yuhtaine, i canwainen ar peantiainen atanion? 23 Nati sine haryar ilce sailiéva mi *tyerie ya queni icílier inten, ar mi “naldie” ar lengie i hroanna mi naraca lé, mal ualte aşie pustien i hráveo íri návello quátine.  
RANTA 3
Mal qui anelde ortaine as i Hristo, á cesta i artar, yassen i Hristo hára ara Eruo forma. 2 Cima i artar, lá i nati cemende. 3 An quallelde, ar coivielda anaie nurtaina as i Hristo, Erusse. 4 Íre i Hristo, coivielva, nauva apantaina, tá yando elde nauvar apantaine óse alcaresse.
	5 Etta lava quale i hroarantain yar samilde cemende, pa *hrupuhtie, úpoicie, yére, olca íre ar milcie, ya *cordontyerie ná. 6 Sine natinen Eruo rúşe tule i queninnar i racir canwaryar. 7 Mi nati sine yando elde vantaner yá, íre tai quanter coivielda. 8 Mal sí yando elde á panya oa ilqua: rúşe, aha, olcie, naiquetie, ar vára carpie et antoldallo. 9 Áva hure quén i exen. Á panya oa i yára atan as carieryar, 10 ar topa inde i vinya atannen, ye istyanen ná envinyanta i emmanen yeo ontane se. 11 Sís ua ea Hellenya hya Yúra, *oscirie hya *úoscirie, ettelea quén, Scişa, mól, léra quén, mal ilqua ar mi illi Hristo ná. 
12 Etta, ve Eruo cílinar, airi ar melde, topa inde i felmínen *ofelmeva, máriéva, nalda sámava, moiciéva, cóleva. 13 Cola i exi ar apsena quén i exin, qui aiquen same nur exenna. Tambe i Heru apsenne elden, síve alde apsene, yando elde. 14 Mal napaniesse ilye sine natin topa inde melmenen, ya ná ilvana núte imbi le. 
	15 Ente, lava i Hristo rainen ture endaldasse, yanna anelde yáline mi hroa er, ar hantale alde anta! 16 Lava i Hristo quettan mare lesse alyave. Ilya sailiesse á peanta quén i exen ar á tana quen i exen i tie airelindínen, lírínen laitaléva, fairelírínen mi lisse, lindala endaldasse Erun. 17 Ar ilya nat ya oi carilde, quettanen hya cardanen, cara ilqua mí esse i Heru Yésuo, antala hantale Eru i Ataren ter sé. 
	18 A nissi, á panya inde nu veruldar, ve vanima ná i Herusse. 19 A neri, mela verildar ar áva na sárave rúşie téna. 20 A híni, cima nostaruldato canwar mi ilqua, an ta mára ná i Herun. 21 A atari, áva tyare hínaldain nyére, hya mapuvalde oa huorelta. 22 A móli, cima mi ilqua i nirme ion nar heruldar i hrávenen, lá ve hendunúror, ve qui fastien atani, mal holmo, rúcala i Herullo. 23 *Aiqua ya carilde, mola quanda fealdanen, ve i Herun ar lá atanin.  24 An istalde i camuvalde i Herullo *paityalelda, i ranta ya haryuvalde ve aryoni. Na móli i Heru Yésun. 25 An ye care úfailie nancamuva úfailierya, ar ua ea cimie cendeléva.
RANTA 4
A heruvi, á anta mólildain ya faila ar vanima ná, istala i yando elde samir Heru menelde.
	2 Na voronde hyamiesse, coive sasse hantalénen, 3 mí imya lú hyámala yando elmen, arcala i Eru pantuva men fenna i Quetto, quetien i fóle pa Hristo, pa ya nanye yando naxalissen, 4 apantienyan sa, ve mauya nin quete. 
	5 Á lenga sailiénen in ear i ettesse, mápala i ecie. 6 Lava quettalda illume same lisse, tyáverya antoryaina singenen, istieldan manen hanquetuvalde ilquenna.
	7 Ilye nattonyar nauvar cárine sinwe len lo Tíhico, melda hánonya ar voronda núro ar mól asinye i Herusse. 8 Ementienyes lenna sina imya casta: istieldan yar apir mé, ar tiutieryan endalda. 9 Óse mentan Onesimo, voronda ar melda hánonya, ye mici lello ná. Ilye i nattor sisse caruvatte sinwe len. 
	10 Aristarco, ye ná mandosse óni, *suila le. Sie carir Marco, Varnavasso rendo – pa sé acámielde canwali: qui tulis lenna, áse came mai – 11 ar Yésus estaina Yusto, i nar i *oscirnaron. 
Té erinque molir asinye Eruo aranien, ar anaielte nin tiutale. 12 Epafras *suila le, sé ye mici lello ná, mól Hristo Yésuo. Illume mahtas rá elden hyamieryassen, arcala i taruvalde ilvane ar tulce mí quanda indóme Eruo. 13 É *vettan sen i samis túra mótie elden ar in ear mi Laoricea ar Hierapolis.
	14 Lúcas, i melda *nestando, *suila le, ve care Lémas. 15 Á *suila i hánor Laoriceasse ar Nimfa ar i ocombe coaryasse.
16 Ar íre tecetta sina anaie hentaina mici le, tyara i nauvas hentaina yando i ocomben Laoriceasse, ar ñeta i tecetta Laoriceallo, lávala yando elden henta sa. 17 Ente, queta Arcipponna: “Hepa i núromolie ya camnel i Herusse, telien sa!”
	18 Sisse técan *suilienya véra mányanen. Enyala naxanyar! Nai i Erulisse euva aselde.RANTA 1   
Paulo, Yésus Hristo apostel Eruo indómenen, i airinnar i ear Efesusse, voronde mi Hristo Yésus: 2 Nai samuvalde lisse ar raine ho Eru Atarelva ar i Heru Yésus Hristo.
	3 Aistana na Eru, Yésus Hristo Herulvo Atar, ye vi-aistie ilya aistiénen i faireo mí meneldie nómi Hristosse, 4 ve vi-cilles sesse nó i mar náne tulcaina, návelvan airi ar ú mordo epe sé melmesse. 5 An nóvo vi-santes náven cámine ló Yésus Hristo ve yondoryar, ve sannes mai indómeryanen, 6 mir laitale alcarinqua lisseryava ya antanes ven Meldaryanen. 7 Sénen samilve i *nanwere serceryanen: i apsenie úcarilvaiva, lisseryo larnen. 
8 Vi-tyarnes same úve ilya sailiéva ar handeva, 9 cárala sinwa ven indómeryo fóle, mára nirmeryo cilmenen: 10 tulcie pano ya carumnes anwa íre i lú náne manwa, hostien uo ilye nati i Hristosse – i nati menelde ar i nati cemende – sénen. 11 Sesse anelve yando tulcaine ve aryoni, návelvanen nóvo sátine i mehtenen yeo mole ilqua indómeryo cilmenen, 12 návelvan laitale alcareryava, elve i nóvo sámer estel i Hristosse. 13 Mal yando elde sámer estel sesse apa hlasselde i quetta nanwiéva, i evandilyon rehtieldo. Sénen, apa sávelde, anelde yando *lihtaine vandaryo Aire Feanen, 14 ya ná tanwa rantalvo ve aryoni, ve *nanwere véra lieryan, alcarinqua laitaleryan.
	15 Etta yando inye – pan ahlárien pa savielda mí Heru Yésus ar melmelda ilye i airiva – 16 ua pusta anta hantale pa le íre enyalin le hyamienyassen, 17 arcala i Yésus Hristo Herulvo Aino antuva len faire sailiéva ar apantiéva samieldan istya pa se, 18 endaldo hendu nála calyaine, istieldan mana i estel ná yan yalles le – mana i alcarinqua lar ná ya asáties i airin i nauvar aryoni san, 19 ar mana túreryo úvea túrie ná, elven i savir – i moliénen taura túreryo, 20 yanen móles i Hristosse íre se-ortanes et qualinillon ar tyarne se hame ara formarya i meneldie nómessen, 21 haira or ilya turie ar túre ar hére ar ilya esse estaina, lá sina randasse erinqua, mal yando mí túlala. 22 Ar ilqua panyanes nu talyat, ar carneses i cas ilye nation i ocomben, 23 ya ná hroarya, i quantie yeo quate ilqua ilye natissen.
RANTA 2 
Ar elde Eru carne coirie ómu anelde qualini mi ongweldar ar úcareldar, 2 yassen vantanelde yá, randa sino lénen, i lé i turo ye same túre or i vilya, i faire ya sí mole i yondossen *canwaraciéno. 3 Mici té yando elve yá lenganer hrávelvo milminen, cárala i hráveo íri ar sanwi, ar nassenen anelve rúşeo híni, ve náner yando i exi. 4 Mal Eru, nála alya mi oravie, túra melmeryanen yanen méles vi, 5 vi-carne coirie as i Hristo, yando íre anelve qualini ongwelissen. Lissenen anaielde rehtaine, 6 ar vi-ortanes uo ar láver ven mare uo i meneldie nómessen, mi Hristo Yésus. 7 Sie, i túlala randassen, lisseryo lahtala lar nauva tanaina i lénen yanen anaies nilda ven mi Hristo Yésus. 
	8 An lisseryanen anaielde rehtaine, saviénen, ar ta ua martane eldenen; i anna ná Eruo, 9 uas  cardainen, pustien aiquen laitiello inse. 10 An nalve *senya tamna ar náner ontaine mi Hristo Yésus máre cardain, yar Eru manwane nóvo, vantielvan mi tai.
	11 Etta enyala i yá anelde queni i nórion pa i hráve. Anelde estaine *Úoscirie lo ta ya ná estaina *Oscirie, carna i hrávesse mainen. 12 An anelde mi yana lúme ú Hristo, ettelie nossen Israélo ar ettelear i vérin i vandava, ar ualde sáme estel ar náner ú Eruo i mardesse. 13 Mal sí, mi Yésus Hristo, elde i yá náner haire nar sí talaine hari, i Hristo sercenen. 
14 An sé rainelva ná, sé ye carne yúyo er ar nancarne i enya ramba imbe tu. I cotya sóma hráveryanen 15 nampes oa, i Şanye axanion mi canwali, carien insesse i lie atta mir vinya atan er, cariénen raine – 16 carien yúyo ú costo as Eru mi hroa er i tarwenen; an nacantes i cotya sóma insenen. 17 Ar túles ar carne i evandilyon raineva sinwa len i náner haire, ar raine in nar hari, 18 an ter sé engwe, yúyo lie, lertat tule hare, mi faire er, i Atarenna.
	19 Etta ualde ambe ettelear ar queni i marir nóresse lá véralda, mal nalde asambaror as i airi ar marir coasse Eruva, 20 ar anaielde carastaina ama i talmasse i apostelíva ar i Erutercánoiva, íre Hristo Yésus inse i ondo i vinco ná. 21 Mi sé i quanda ataque ná panyaina uo ar ale mir aire corda i Herun. 22 Mi sé yando elde nar carastaine ama uo mir nóme yasse Eru maruva fairenen.
RANTA 3
Etta yando inye, Paulo, ye Yésus Hriston mandosse ná rá elden i nar i nórion ... 2 – qui é ahlárielde pa i ortírie i Erulisseva ya náne nin antaina márieldan, 3 manen apantiénen i fóle náne nyárina nin, ve tencen şintave nóvo. 4 Sie ece len, cendala tecettanya, hanya i tercen ya samin i fóleva i Hristo. 5 Yane *nónaressen fóle sina úne carna sinwa i atanyondoin ve sí fairenen anaies carna sinwa airi apostelyain ar tercánoryain: 6 manen queni i nórion nauvar aryoni ar hroarantar ar samuvar ranta aselme i vando, mi Yésus Hristo, i evandilyonnen. 7 Anaien carna núro evandilyon sinan i lissenen Eruo, ya anaie antaina nin túreryanen mólala nisse. 
8 Inyen, nér pitya lá i ampitya ilye i airion, lisse sina náne antaina, carienyan sinwa i nórin i evandilyon pa i lar han lesta i Hristova, 9 ar tanien manen Eru care anwa i fóle ya oiollo anaie nurtaina Erusse ye ontane ilye nati, 10 sí carien sinwa, ter i ocombe, in túrar ar samir hére meneldie nómessen Eruo *lincantea sailie, 11 i oira mehtenen ya carnes mí Hristo, Yésus Herulva. 12 Sénen samilve verie ar lertar tule hare ú ruciéno, savielvanen sesse. 13 Etta arcan: Áva quere inde mehteldallo sine şangienyainen rá elden, yar nar alcar len. 14 Sina castanen lantan occanyanta epe i Atar, 15 lo ye ilya nosse mi menel cemenye ná estaina. 16 Sie, et laryallo polis anta len faireryanen náve cárine taure melehtenen mitya ataneldasse, 17 tyarien i Hristo mare indoldasse savieldanen, melmesse arwe şunduo ar talmo, 18 ecien len hanya, as i airi, i landie ar andie ar tárie ar núrie, 19 ar istieldan i Hristo melme ya lahta istya, náveldan quátine Eruo quantiénen.
	20 Yen pole care ambela ilqua ya arcalve hya sanalve, túreryanen ya mole vesse, 21 sen na i alcar i ocombenen ar Hristo Yésunen mi ilye *nónari tennoio ar oi! Násie.
RANTA 4
Etta inye, ye ea mandosse castanen i Heruo, arca lello: Á vanta mi lé valda i yaliéno yanen anelde yáline, 2 arwe quanda naldiéno sámo ar milya léo, perpérala quén i exe melmenen, 3 holmo návala hepe i *erie i faireo nútenen raineva.
   4 Ear er hroa ar er faire, ve anelde yáline i er estelde yalieldo, 5 er Heru, er savie, er *tumyale, 6 er Aino ar Atar illion, ye ea or illi ar ter illi ar mi illi.
	7 Mal ilya erya quenen mici vi i lisse anaie antaina, i lestanen yanen i Hristo anna etsátina ná. 8 Etta quetis: “Íre lendes ama tárienna tulyanes oa queneli mandosse; antanes annali atanin.” 9 Mana i quettar “lendes ama” tear, qui lá i yando lendes undu i ambe núre ménannar, ta ná, cemenna? 10 Ye lende undu ná yando ye lende ama or ilye menelinnar, antieryan quantie ilye natin. 
	11 Ar antanes queneli ve apostelli, queneli ve Erutercánoli, queneli quetien i evandilyon, queneli ve mavalli ar *peantalli. 12 Sie manwanes i airi molieltan ve núror, carastien ama i Hristo hroa, 13 tenna illi mici vi nauvar er savielvanen ar istielvanen i Eruion – návelvan ilvana atan, samielvan i quanda táriéno i quantiéno Hristova. 
14 Sie ualve nauva lapsi ambe, hátine ama ar undu falmalínen ar cóline sir ar tar ilya súrinen peantiéva, atanion fintalínen, i curunen autiesse loimava. 15 Mal quétala i nanwie, nai aluvalve ama melmenen mi ilye nati mir ye i cas ná: Hristo, 16 et yello i quanda hroa ná panyaina uo ar carna er,  ilya lequet napánala molierya i lestanen ilya erya ranto. Sie i hroa tyarixe ale, carastala insa melmesse.
	17 Nat sina etta quetin ar *vettan len i Herusse: Áva vanta ambe ve i nóri yando vantar luste sámaltainen, 18 handelta nála morniesse, ettelear i coivien Eruo, i úhandenen ya ea tesse ilaica endaltanen. 19 Apa tuntierya máriéva ar ulcuva firne, antaneltexer lehta lengien, molien ilya nostaleo úpoicie milciesse.
	20 Mal sie elde uar apárie pa i Hristo, 21 qui é hlasseldes ar náner peantaine lo sé, ve nanwa ná Yésusse: 22 Á panya oa ya hilya vanwa lengieldo, i yára atan hastaina şahtala írelínen, 23 náveldan envinyante i fairesse sámaldo 24 ar panieldan indesse i vinya atan ye náne ontaina Eruo indómenen, i nanwiéno failiesse ar airesse.
	25 Etta, sí íre apánielde oa huru, queta nanwie, ilquen mici le as armarorya, an nalve ilquen i exeo hroarantar. 26 Na rúşie, ananta áva úcare; áva lave Anaren núta rúşeldanna. 27 Ente, áva anta i Araucon nóme. 28 Mauya i pilun pusta pile, mal nai moluvas máryanten cárala ya mára ná, lávala sen same nat etsatien in nar mauresse.
	29 Áva lave şaura quettan tule et antoldallo, mal queta ilya quetie ya mára ná carastien ama, ve i maure ná, antien lisse in lastar. 30 Ente, áva tyare nyére Eruo aire fean, yanen anaielde *lihtaine i auren *nanwereva. 
	31 Nai ilya sárie ar rúşe ar orme ar yamie ar naiquetie nauvar mapaine oa lello, as ilya ulco. 32 Mal na méle quén i exen, arwe *ofelmeo, apsénala quén i exen ve Eru mi Hristo apsenne len.
RANTA 5
Etta, na ve Eru, ve méline híni, 2 ar á vanta melmesse, ve yando i Hristo méle le ar antane inse rá len, ve anna ar *yanca Erun, níşima olmen.
	3 Nai ilya nostaleo *hrupuhtie ar úpoicie, hya milcie, ua nauva estaina mici le, ve mára airin ná. 4 Sie yando pa núra lengie ar *auca quetie hya váre *tuncinyarnar, yar uar mára haime; arya ná antie hantale. 5 An nat sina istalde: Hanyalde i *hrupuhtala hya úpoica hya milca quén – ya tea i *tyeris cordoni – ua nauva aryon i Hristo ar Eruo araniéno. 
	6 Áva lave aiquenen tyare le ranya luste quettainen, an sine natainen Eruo rúşe túla innar uar *canwacimye. 7 Etta áva same ranta aselte. 8 An yá anelde mornie, mal sí nalde cala, i Herusse. Á vanta ve híni calo, 9 an i calo yáve ná ilya nostaleo márie ar failie ar nanwie. 10 Á cesta mana mára ná i Herun, 11 ar áva same ranta i *yávelóre cardassen morniéno; carilde arya naityala tai. 12 An yar martar tainen ná *naityale yando nyare. 13 Mal i nati naityaine nar apantaine i calanen, 14 an ilqua ya ná apantaina, cala ná. Etta quetis: “Na coiva, elye ye húma, ar á orta qualinillon, ar i Hristo caluva lyenna.” 15 Etta tira harive i manen vantalde ua ve alasailar, mal ve sailar, 16 mancala inden i mára lú, an i auri nar ulce. 17 Etta áva na úhande, mal á tunta mana i Heruo indóme ná. 18 Ente, áva quate inde limpenen, ya tyare *immoturie auta, mal na quátine fairenen, 19 quétala indenna airelírínen ar laitalínen Erun ar fairelírínen, lindala ar cárala líri endaldasse i Herun, 20 Herulva Yésus Hristo essenen hantala illume pa ilye nati, Eru i Ataren. 
	21 Á panya inde nu quén i exe, ruciesse Yésus Hristollo. 22 Mauya i verin panya inte nu verultar, ve panyaltexer nu i Heru, 23 an veru ná veriryo cas ve yando i Hristo ná cas i ocombeo, sé nála ye rehta hroarya. 24 Mal tambe i ocombe panya insa nu i Hristo, síve nai i nissi caruvar verultain ilquasse. 25 A veruvi, mela verildar, ve i Hristo yando méle i ocombe ar antane inse san, 26 airitieryan sa, poitala sa i sovallenen nenwa i quettanen, 27 panieryan i ocombe epe inse alcarinqua, ú mordo hya *helmunque hya *aiqua ve ta, mal náveryan aire ar ú vaxeo.
	28 Sie yando i veruion rohta ná melie i nissi ve vére hroaltar. Ye mele verirya mele inse, 29 an *úquen oi téve véra hráverya, mal antas san matso ar ná mára san, ve i Hristo yando care i ocomben, 30 an nalve rantali hroaryo. 31 “Etta nér hehtuva atarya ar amillerya, ar himyuvas veriryanna, ar i atta nauvat hráve er.” 32 Fóle sina túra ná – inye quéta pa Hristo yo i ocombe. 33 Mal mauya yando ilquenen mici le mele verirya ve melis inse, ar mauya i verin same áya veruryan.
RANTA 6
Híni, na *canwacimye nostaruldant i Herusse, an ta faila ná. 2 “Á anta alcar atarelyan ar amillelyan” – ta ná i minya axan ya same vanda: 3 “návelyan herenya ar samieldan anda coivie cemende”. 4 Ar elde, atari, áva tyare nyére hínaldain, mal áte orta mí Heruo paimesta ar peantie.
	5 A móli, na *canwacimye in nar heruldar i hrávesse, mí rucie yo palie, et quanda endallo, ve i Hriston 6 – lá ve hendunúror, ve qui fastien atani, mal ve Hristo móli, cárala Eruo indóme holmo. 7 Na móli i molir mérala sámanen, ve i Herun ar lá atanin, 8 an istalde i ilquen, qui caris *aiqua mára, nancamuva carda sina i Herullo, lá címala qui náse mól hya léra. 9 Ar a heruvi, cara i imye nati tien. Á pusta quete *lurwi, an istalde i elde ar té véla samir Heru menelde, ar sé ua cime cendeler.
	10 Teldave, na taure i Herusse ar i melehtesse poldoreryo. 11 Á panya indesse i varyala sorosta Eruo, tarieltan i Arauco fintelennar. 12 An elve mahtar, lá sercenna ar hrávenna, mal i hérennar, i túrennar, i mardoturinnar mornie sinasse, i olce fairetúrennar menelde. 13 Etta á orta i varyala sorosta Eruo, polieldan tare i ñottonna i ulca auresse. Tá, téliéla ilqua, taruvalde.
14 Etta tara tancave, apa nutie i nanwie *os oşweldar ve quilta, ar arwe i ambasseo failiéva, 15 ar nótine *os taluldat i manwaina sómanen ya i evandilyon raineva anta. 16 Or ilqua á mapa i turma saviéva, yanen poluvalde *luhtya ilye i Olco uryala pilindi, 17 ar á mapa i carma rehtiéva ar i macil faireva, ya Eruo quetta ná, 18 íre illume hyamilde fairesse ilya hyamiénen ar arcandenen. Tana mehten na coive ilya voronwiénen ar arcandenen rá ilye i airin, 19 – yando rá inyen, camienyan quettar íre pantan antonya, lávala nin veriénen care sinwa i evandilyono fóle, 20 yan nanye *ráquen mi naxali – quetienyan sa veryave, ve mauya nin quete.
	21 Lavien yando elden ista ninye nattor, manen cáran, Ticico – melda háno ar voronda núro i Herusse – caruva ilqua sinwa len. 22 Mentanenyes lenna sina mehten, istieldan nattolmar ar tiutieryan endalda. 
	23 Nai i hánor samuvar raine ar melme ho Eru i Atar ar i Heru Yésus Hristo! 24 Nai i lisse euva as illi i melir Herulva Yésus Hristo ilfirin melmenen!RANTA 1
Paulo, apostel, lá atanillon hya ter atan, mal ter Yésus Hristo ar Eru i Atar, ye ortane se et qualinillon, 2 ar ilye i hánor asinye, i ocombennar Alatiasse:
	3 Nai samuvalde lisse ar raine ho Eru Atarelva ar i Heru Yésus Hristo, 4 ye antane inse úcarelvain, etelehtieryan vi et i olca randallo ya ea sí, i indómenen Ainolvo ar Atarelvo, 5 yen na i alcar tennoio ar oi. Násie.
	6 Nanye elmendasse i ta lintave anaielde quérine yello le-yalle mir i Hristo lisse hyana evandilyonna. 7 Mal ta ua hyana, ono ear queneli i le-valtar ar merir rice i evandilyon pa i Hristo.
	8 Mal yando qui elme, hya vala menello, talar lenna hyana evandilyon lá ve i evandilyon ya carnelme sinwa len – nai nauvas húna!  9 Ve equétien nóvo, sí quetin ata: Aiquen ye tala lenna evandilyon han ya camnelde, nai nauvas húna!
	10 Ma sí atanin névan tana i quetin nanwie, hya Erun? 11 Qui en carnen atani valime, únen Hristo mól. 11 An lavin len ista, hánor, i sana evandilyon ya náne talaina len lo ní ua tule atanillon, 12 an inye ua camne sa ho atan hya náne peantaina sasse, hequa apantiénen Yésus Hristollo.
	13 An ahlárielde pa lengienya i vanwiesse, manen veassenen roitanen Eruo ocombe ar néve nancaritas, 14 ar lenden andave Yúrangolmesse epe rimbali lienyasse i sámer i imya nóte loaron, nála ole ambe uryala i fairesse i haimin i atarillon.
15 Mal íre náne mára Erun, ye talle ni et amillinyo mónallo ar yalle ni lisseryanen, 16 apanta Yondorya inyenen – carienyan i evandilyon pa sé sinwa i nórin – uan same *artaquetie as hráve yo serce. 17 Ente, uan lende ama Yerúsalemennna innar náner aposteli nó inye, mal lenden oa mir Aravia, ar nanwennen Lamascusenna. 
	18 Epeta, apa loar nelde, lenden ama Yerúsalemenna velien Céfas, ar lemnen óse ter rí lepenque. 19 Mal uan velle aiquen hyana imíca i aposteli, mal eryave Yácov, i Heruo háno. 20 Yar técan len – yé, epe Eruo hendu, uan húra!
	21 Epeta lenden mir i ménar Sírio ar Cilicio. 22 Mal únen sinwa cendelénen i ocombin Yúreasse mi Hristo; 23 eryave hlasselte: “I nér ye nóvo vi-roitane sí care sinwa i evandilyon ya néves nancare yá.” 24 Ar antanelte alcar Erun pa ní.
RANTA 2
Epeta, apa loar canaque, lenden ata ama Yerúsalemenna as Varnavas, tálala yando Títo. 2 Mal lenden ama apa apantie. Ar nyarnen tien pa i evandilyon ya carin sinwa imíca i nóri – mal vérave, epe i náner minde neri, rúcala i mi sina hya tana lé norin hya onórien muntan. 3 Mal *úquen, yando lá Títo ye nánen asinye, náne *oscirna maustanen, pan anes Hellenya. 4 Ta martane castanen i úanwe hánoron talaine minna quildesse, i túler minna nuldave *ettirien i lérie ya samilve Yésus Hristonen, vi-carieltan móli. 5 Tien ualme lave same írelta, lá erya lún – tyarien i evandilyono nanwie termare aselde. 
	6 Mal pa i queni i *şéner náve valde – i nostale quenion ya anelte yá, ua valda nin, an Eru ua cime atano ilce – inyen sine valde queni nyarner munta vinya. 7 Úsie, íre cennelte manen i evandilyon náne panyaina hepienyasse talienyan sa i *úoscirnannar, ve Péter sáme sa i *oscirnain – 8 an Sé ye ontane Péteresse i túre náveo apostel i *oscirnain, antane túreli yando inyen in nar i nórion – 9 ar Yácov ar Céfas ar Yohannes túner i lisse antaina nin, té i *şéner náve tarmar, tá antanelte nin ar Varnavassen málta otornasseo: Emme menumnet i nórennar, mal té i *oscirnannar. 10 Eryave mauyane ment enyale i penyar, ar ta enévien care holmo.
	11 Mal íre Céfas túle Antiocenna, tarnen senna cendelello cendelenna, an tarnes námina. 12 An nó i tulesse nerelion Yácovello mantes as queni i nórion, mal íre túlelte, quernes inse oa ar *ciltane inse, rúcala i *oscirnallon. 13 I hyane Yúrar yando hilyaner se *imnetiesse, tenna yando Varnavas náne tulyaina oa aselte *imnetieltasse.
14 Mal íre cennen i ualte vantane térave i nanwiénen i evandilyono, quenten Céfanna epe te illi: “Qui elye, ómu nalye Yúra, lenga ve quén i nórion ar laia ve Yúra, manen ná i elye mauya quenin i nórion hilya i Yúra lé?”
	15 Elme nassenen nar Yúrar, ar lá úcarindor i nórellon, 16 ar istar atan ua samuva failie cardainen Şanyeo, mal eryave saviénen Hristo Yésusse –  yando qui asávielve Yésus Hristosse samien failie saviénen Hristosse, ar lá cardainen Şanyeo. An ua ea hráve ya samuva failie cardainen Şanyeo. 17 Mal qui elme i cestar same failie Hristonen nar yando hírine úcarindor, ma Hristo nanwave úcareo núro ná? Laume! 18 An qui carastan ama i imye nati yar hanten undu, tanan i nanye *ongwemo. 
19 An inye şanyenen qualle şanyen, návenyan coirea Erun. 20 Nanye tarwestaina as Hristo. Nanye coirea, ananta ta ua ní, mal Hristo ye ná coirea nisse. I coivie ya sí samin hrávesse, samin i saviénen yondosse Eruo, sé ye emélie ni ar ánie inse inyen. 21 Uan panya oa Eruo lisse, an qui failie ea şanyenen, i Hristo anwave qualle muntan. 
RANTA 3
A lamanwe Atatyar, man uluhtie le, elde epe ion hendu Hristo náne tanaina tarwestaina ve emmanen? 2 Sina nat erinqua merin pare lello: Ma camnelde i Faire cardainen şanyeo hya hláriénen mi savie? 3 Ma nalde ta lamanwe? Apa sámelde yestalda fairesse, ma sí nalde telyaine hrávesse? 4 Ma perpérelde ta rimbe nati muntan? Qui é martanes muntan. 5 Etta, sé ye anta len i Faire ar care taure cardali mici le, ma castarya carien sie cardar şanyeo, hya hlarie saviénen? 6 Mi imya lé Avraham “sáve i Hérusse, ar ta náne nótina sen ve failie”. 
	7 É istalde i té i himyar savie, té nar Avrahámo yondor. 8 Mal i Tehtele, apacénala i Eru saviénen *failatumne queneli i nórion, carne i evandilyon sinwa nóvo Avrahámen: “Elyenen ilye i nóri nauvar aistane.” 9 Sie i himyar savie nar aistane as Avraham i Sarta.
	10 An illi i himyar cardar Şanyeo nar nu hútie, an ná técina: “Húna ná ilquen ye ua termare mi ilye i nati técine i parmasse i Şanyeo, carien tai.” 11 I *úquen ná carna faila epe Eru aşcénima ná, an “i faila samuva coivie saviénen”. 12 I Şanye ua himya savie, mal “ye care tai samuva coivie tainen”.  13 Hristo vi-mancane insen et i hútiello i Şanyeo návenen carna hútie nómelvasse, an ná técina: “Húna ná ilquen lingala tarwesse.” 14 Sie i aistie ya Avraham camne tulumne i nórennar Yésus Hristonen, camielvan saviénen i faire pa ya samilve vanda. 
	15 Hánor, quetin i lénen atanion: Apa vére anaie tulcaina, *úquen panya sa oa hya napane sanna, ómu nás atano vére. 16 Mal Avrahámen i vandar náner quétina, ar erderyan. Sa ua quete 'ar erderyain', ve qui ear rimbeli, mal ve qui ea er: 'Ar eldelyan,' ye ná i Hristo. 17 Ente, quetin: Pa i vanda nóvo tulcaina lo Eru, i Şanye ya túle loar *nelequean ar tuxi cantar apa sa ua sa-care lusta, nancárala i vanda. 18 An qui rantalva ve aryoni tule Şanyenen, uas en linga vandanen, mal Avrahámen Eru ánie sa vandanen. 
	19 Tá mana castan i Şanye enge? Anes napánina carien ongwi aşcénime, tenna tulesse i erdeo yen i vanda anaie carna, ar anes antaina ter valali, enelmo mánen. 20 Mal ua ea enelmo yasse ea er erinqua, mal Eru ná er. 21 Ma i Şanye tá tare ana Eruo vandar? Laume! An qui şanye náne antaina ya polle anta coivie, é enge failie şanyenen. 22 Mal i Tehtele panyane ilye nati uo i mandosse úcareo, ar sie i vanda ya tule saviello nauva antaina in savir.
	23 Mal nó i savie túle, anelme ortíriesse nu şanye, nála mandosse uo, tenna i savie ya tulumne náne apantaina. 24 Sie i Şanye vi-peantane ar vi-tulyane Hristonna, návelvan cárine faile saviénen. 25 Mal sí íre savie utúlie, ualve ambe nu *peantar.
	26 An illi mici le nar yondoli Eruo savieldanen Yésus Hristosse. 27 An ilye elde i náner *tumyaine mir Hristo apánier Hristo indesse. 28 Ua ea Yúra hya Hellenya, ua ea mól hya léra quén, ua ea nér hya nís; an nalde illi er, Hristo Yésusse. 29 Ente, qui nalde i Hristova, é nalde Avrahámo erde, aryoni i vandanen.
CHAPTER 4
Sí quetin i íre i aryon ná lapse náse muntasse arya lá mól, ómu náse heru ilye nation. 2 Náse nu mardili tenna i aure ya atarya cille nóvo. 3 Mí imya lé yando elve, íre anelve lapsi, náner móli i penye nation i mardo. 4 Mal íre i quanta lúme túle, Eru etementane Yondorya, nóna lo nís, nóna nu Şanye, 5 mancieryan i náner nu Şanye insen, leryala te. Sie yando elven ece came nóme ve yondoryar. 6 Mal pan nalde yondor, Eru mentane Yondoryo faire mir endalva, yámala: “Appa, Atar!” 7 Sie ual ambe mól, mal yondo; ar qui yondo, yando aryon ter Eru. 
	8 Ananta, íre ualde sinte Eru, anelde móli in uar nassenen ainor. 9 Mal sí, apa sintelde Eru – hya ambe mai quétina, sí íre anaielde sinwe lo Eru – manen ná i nanquerilde inde i milye ar penye natinnar ar merir náve móli tain ata? 10 Hepilde auri ar astar ar lúmi ar loar. 11 Rucin i mi sina hya tana lé omólien muntan mici le.
	12 Hánor, arcan lello: Na ve inye, an anen yando ve lé! Carnelde munta raica nin. 13 Mal istalde manen hlívenen hrávenyasse carnen i evandilyon sinwa len mí minya lú. 14 Ar ya náne tyastie len hrávenyasse ualde nattirne hya piutane sanna, mal ve Eru vala camnelde ni, ve Hristo Yésus.
15 Masse, tá, ea i alasse ya sámelde? An nanye astarmo len i qui ta náne cárima, hocirnelde vére henduldat antien tu nin. 16 Ve qui nanye sí cotumolda pan nyáran len i nanwie? 17 Cestalte le uryala írenen, lá márien, mal merilte cire le oa nillo, cestieldan té uryala írenen. 18 Mal mára ná náve cestaina mára castan, ar lá eryave íre ean aselde, 19 hínanyar, in ata samin naiceli tenna Hristo nauva cátina lesse. 20 Mal ece nin mere i engen tasse aselde sí, quetien aselde mi hyana lé, an uan ista mana caruvan pa le.
	21 Nyara nin, elde i merir náve nu şanye: Ma ualde hlare i Şanye? 22 An ná técina i enget yondo atta as Avraham, er i *núrenen ar er i léra nissenen. 23 Ono ye enge i *núrenen náne nóna mí lé i hráveo, mal i exe lo i léra nís, vandanen.
24 Tai nar emma túlala nation. An nissi sine nar vére atta. I minya ná ho Oron Sínai, ya cole híni *mólienna, ar ya ná Háhar. 25 Sí Háhar sina ná Sínai, oron mi Aravia, ar náse emma i Yerúsalémo ya ea sí, an náse *móliesse as hínaryar. 26 Mal Yerúsalem Tarmende ná léra, ar sé amillelva ná.
	27 An ná técina: “Na valima, a nís ye ua colle hína; sama alasse ar yama, elye ye ua sáme naice nóniéva! An i *yávelóra nisso híni nar rimbe lá i híni i nisso ye sáme i veru.” 28 Mal elve, hánor, nar híni i vandanen, ve náne Ísac. 29 Mal tambe ye náne nóna mí lé hráveo roitane ye náne nóna mí lé faireo, síve yando sí. 30 Ono mana i Tehtele quete? “Á menta oa i *núre ar yondorya, an i *núreo yondo laume nauva aryon as i léra nisso yondo.”
RANTA 5
An mir taite lérie i Hristo leryane ve. Etta tara tulce, ar áva lave inden náve hépine nu yanta mólo.
	2 Yé! Inye, Paulo, nyára len i qui nalde *oscírine, Hristo ua nauva aşea len. 3 Ente, *vettan ata ilquenen ye ná *oscírina i samis i rohta hepiéva i quanda Şanye. 4 Nalde şance Hristollo, elde i nevir náve cárine faile i Şanyenen; et i Erulissello alantielde. 5 An elme fairenen yétar ompa i failienna saviénen pa ya samilme estel. 6 An Hristo Yésusse *oscirie ar *úoscirie véla uar pole care *aiqua, mal savie melmenen pole.
	7 Nornelde mai. Mana pustane le hiliello i nanwie en? 9 Ualde sie şahtaine lo ye yalle le. 9 Pitya *pulmaxe *pulta i quanda luppo.
10 Nanye tanca pa elde i nar i Herusse i ualde sanuva mi hyana lé, mal sé ye tyára hrangie len coluva námierya, lá címala man náse. 11 Ar pa ní, hánor, qui en *nyardean *oscirie, mana i casta roitien ni? Tá i  *auquérala nat i tarweo anaie carna lusta. 12 Merin i té i valtar le ciruvar oa i quanda nat!
	13 An anelde yáline mir lérie, hánor; eryave áva *yuhta lérie sina antien ecie i hráven, mal melmenen na móli quén i exen. 14 An i quanda Şanyeo nonwe ná er quetiesse: “Mela armarolya ve imle.” 15 Mal qui nacilde ar ammatir quén i exe, cima i ualde nar nancárine quén lo i exe!
	16 Mal quetin: Á vanta fairenen, ar laume hilyuvalde i hráveo íre! 17 An i hráve tare i fairenna íreryasse, ar i faire i hrávenna; an natte cotye, er i exenna, pustien le cariello yar merilde. 18 Mal qui nalde tulyaine fairenen, ualde nu şanye.
	19 I hráveo cardar nar aşcénine, ar nalte *hrupuhtie, úpoicie, lehta lengie, 20 *cordontyerie, ñúle, cos, mahtie, uryala felme, rúşe, costier, şancier, *ciltaine hereni, 21 *hrúcen, *limpunquie, *accasucier ar vávealtar. Pa nati sine nyarin len pa i raxe nóvo, ve yando nyarnen len yá: I carir taiti nati uar nauva aryoni i araniéno Eruo.
	22 Mal i faireo yáve ná melme, alasse, raine, cóle, lisse, márie, savie, 23 moicie, *immoturie. Ana taiti nati ua ea şanye. 24 Ente, i nar Hristo Yésuo atarwestie i hráve as maileryar ar íreryar.
	25 Qui samilve coivie fairenen, yando alve vanta i fairenen. 26 Ávalve cesta cumna alcar, valtala quén i exe, arwe *hrúceno quén i exenna.
RANTA 6
Hánor, qui quén care sina hya tana loima, á tana sen i téra malle mi moica lé, elde i nar i faireo, íre ilquen mici le tire inse, hya cé yando elde nauvar úşahtaine. 2 Cola quén i exeo cólar, ar sie á hilya i Hristo şanye. 3 An qui quén sana i náse valda íre náse munta, nyaris huru insen. 4 Mal nai ilquen ceşe véra molierya, ar tá samuvas castarya alassen mi ta ya sé acárie, lá sestala inse as hyana quén. 5 An ilquen coluva véra cólarya.
	6 Ente, nai ye pare i quetta lavuva yen peanta sen same ranta mi ilye máre nati.
	7 Áva ranya: Mo ua lerta quete yaiwe Erunna. An ya nér rere, ta yando *cirihtuvas, 8 an ye rere hráveryasse *cirihtuva nancarie hráveryallo, mal ye rere i fairesse *cirihtuva oira coivie i fairello. 9 Etta ávalve na lumbe ar pusta care ya mára ná, an íre i lúme tuluva, *cirihtuvalme qui ualve yerya.
10 Nanwave, íre samilve ecie, nai caruvalve márie ilquenen, ar or ilqua in nar nosselva i saviesse.
	11 Ela i hoe tengwar yar etécien len véra mányanen!
	12 I merir mauya le náve *oscírine nar i merir care i hráve vanima, mérala uşe roitie i Hristo  tarwenen. 13 An i nar *oscírine, té uar hepe i Şanye, mal merilte i yando elde nauvar *oscírine, samieltan casta laitien inte pa hrávelda. 14 Nai inye ua oi laituva imne, hequa i tarwenen Yésus Hristo, yenen i mar anaie atarwestaina inyen, ar inye i marden. 15 An ya ná valda ua *oscirie hya *úoscirie, mal náve vinya onna. 
	16 Illi i merir vanta sina şanyenen lengiéva, tien na raine ar lisse, ar Israélo Ainon. 
	17 Ho sí nai *úquen tyaruva nin urdie, an cólan hroanyasse i tanwar Yésus Hristova. 
	18 Nai Herulva Yésus Hristo lisse euva as fairelda, hánor. Násie!RANTA 1  
I yestasse enge i Quetta, ar i Quetta enge as Eru, ar i Quetta né Eru. 2 Isse enge i yestasse as Eru. 3 Ilqua náne ontana sénen, ar hequa sénen erya nat úne ontana. Ya náne ontana 4 sénen coivie né, ar i coivie náne Atanion cala. 5 Ar i cala calta i morniesse, mal i mornie ua utúruye sa. 
	6 Oronte nér mentana lo Eru; esserya náne Yoháno. 7 Isse túle *vettien, i *vettuvas pa i cala, in ilye atani savuvar sénen. 8 Lá anes cala sina, mal *vettumnes pa cala sina.
	9 I nanwa cala, caltala ilye atanin, túlane mir i mar. 10 Enges i mardesse, ar i mar náne ontana sénen, mal i mar ua sinte se. 11 Túles i véranna, mal véraryar uar camne se. 12 Mal illi i é se-camner, tien antanes hére náven hínar Eruo, an sámelte savie esseryasse; 13 ar anelte nóne, lá sercenen hya hrávenen hya nero şelmanen, mal Erunen. 
	14 Ar i Quetta olle hráve ar marne imíca me, ar cennelme alcarerya, taite alcar ya *ernóna yondo same ataryallo, ar anes quanta Erulisseo ar nanwiéno. 15 Yoháno *vettane pa se, é etyámes: “Nér sina ná i quén pa ye quenten: Ye túle cata ni ea sí opo ni, pan enges nó ni.” 16 An camnelme illi et quantieryallo, lisse or lisse. 17 An i Şanye náne antana ter Móses, mal i lisse ar i nanwie túler ter Yésus Hristo. 18 Eru *úquen oi ecénie; i *ernóna Yondo ye ea i Ataro súmasse acárie se sinwa. 
	19 Si Yoháno *vettie ná íre i Yúrar mentaner *airimóli ar Levindeli Yerúsalemello maquetien senna: “Man nalye?” 20 Ar carampes pantave ar ua lalane, mal quente pantave: “Uan i Hristo.” 21 Ar maquentelte senna: “Tá mana? Ma nalye Elía?” Ar eques: “Uan.” “Ma nalye i Erutercáno?” Ar hanquentes: “Lá!” 22 Etta quentelte senna: “Man nalye? Lava men same hanquenta in mentaner me. Mana quetil pa imle?” 23 Eques: “Nanye óma yamila i ravandasse: Cara i Héruo malle téra! – tambe Yesaia i Erutercáno quente.” 24 I mentanar náner i Farisaron. 25 Ar maquentelte ar quenter senna: “Tá mana i casta yanen sumbal, qui ual i Hristo hya Elía hya i Erutercáno?” 26 Yoháno hanquente ar eque: “Inye sumba nennen; endeldasse quén tára ye elde uar ista, 27 ye túla cata ni, mal inye ua valda lehtien i latta hyapatyo.” 28 Nati sine martaner Vetaniasse Yordan pella, yasse Yoháno sumbane.
	29 I hilyala auresse cennes Yésus túla senna, ar eques: “Ela Eruo Eule ye mapa oa i mardo úcare! 30 Isse ná i quén pa ye quenten: Yé! Túla nér ye sí opo ni ea, an nó ni enges. 31 Inye ua sinte se, mal túlen sumbala nennen in isse nauva apantana Israélen.” 32 Yoháno yú *vettane, quetila: “Cennen i Faire túla undu et menello ve cucua, ar lemnes to sé. 33 Ar inye ua sinte se, mal ye ni-mentane sumbien nennen quente ninna: I quén yenna cenuval i Faire túla undu ve cucua, isse ná ye sumba Aire Feanen. 34 Ar inye ecénie sa, ar *evettien in isse i Eruion ná.” 
	35 I hilyala auresse Yoháno ata tarne as atta hildoryaron, 36 ar cenila Yésus vantala eques: “Ela Eruo Eule!” 37 Ar i hildo atta hlasset se quéta, ar hilyanette Yésus. 38 Mal Yésus quernexe ar cenne tú hilyala, ar quentes túna: “Mana cestaste?” Tú quentet senna: “Ravi” – ya tea *Peantar – “masse máral?” 39 Eques túna: “Tula ar cena!” Etta túlette ar cennet i nóme yasse marnes, ar lemnette óse aure yanasse. Náne *os i quainea lúme. 40 Andréas, hánorya Símon Péter, náne quén i hildo atto *yet hlasset ya Yoháno quente ar hilyanet Yésus. 41 Isse hirne minyave véra hánorya, Símon, ar eque senna: “Ihíriemme Messías” – ya tea Hristo. 42 Se-tulyanes Yésunna. Íre Yésus se-cenne eques: “Elye Símon yondorya Yoháno ná. Elye nauva estaina Céfas” – ya tea Péter (Ondo). 
	43 I hilyala auresse mernes mene Alileanna. Yésus hirne Filip ar quente senna: “Áni hilya!” 44 Filip náne Vetsairallo, Andreas ar Pétero osto. 45 Filip hirne Natanael ar quente senna: “Ihírielme i quén pa ye Móses i Şanyesse ar i Erutercánor tencer: Yésus Yosefion Nasaretello.” 46 Mal eque senna Natanael: “Ma mára nat pole tule Nasaretello?” 47 Yésus cenne Natanael túla senna ar quente pa se: “Ela nanwa Israelinde, yesse lá ea *vartie!” 48 Eque senna Natanael: “Manen elye ista ní?” Yésus hanquente ar eque: “Nó Filip yalde lye, íre engel nu i *relyávalda, lye-cennen.” 49 Natanael hanquente senna: “Ravi, elye ná i Eruion, elye ná i Aran Israélo!” 50 Yésus hanquente ar eque: “Pan anyárien lyen i cennen lye nu i *relyávalda savil? Cenuval nati túre lá ta.” 51 Ar eques téna: “Násie, násie quetin lenna: Cenuvalde menel latyana ar Eruo valar ména ama ar undu i Atanyondosse.”
RANTA 2 
I neldea auresse enge veryanwe Cánasse Alileo, ar Yésuo amil náne tasse. 2 Yú Yésus ar hildoryar náner nahamne i veryanwenna.
	3 Íre ualte sáme amba limpe Yésuo amil quente senna: “Pénalte limpe.” 4 Mal quente senna Yésus: “Nís, mana samin asetye? Lúmenya en ua utúlie.” 5 Amillerya quente innar *veuyaner: “Cara ilqua ya quetis lenna!” 6 Tarner tasse calpar enque, ve i şanyer sovalleo Yúraron; ilya calpa polde mapa lestar atta hya nelde. 7 Eque téna Yésus: “Quata i calpar nennen!” Ar quanteltet penquante. 8 Ar eques téna: “Á calpa sallo ar ása mapa i *merenturenna!” Sie nampeltes. 9 Mal íre i *merentur tyáve i nén, ya náne vistana mir limpe, mal ua sinte yallo túles – ómu i *veuyaner sinter – i *merentur yalde i ender 10 ar eque senna: “Ilya hyana nér etepanya minyave i mára limpe, ar íre queni nar *limpunque, i urra. Elye asátie i mára limpe tenna sí.” 11 Yésus carne si Cánasse Alileo ve i yesta tanwaryaron ar apantane alcarerya, ar hildoryar sáver sesse. 
	12 Epeta isse ar amillerya ar hánoryar ar hildoryar ununter Capernaumenna, mal ualte lemne tasse ter rimbe réli.
13 Sí Yúraron Lahtie hare né, ar Yésus lende ama Yerúsalemenna. 14 Ar hirnes i cordasse i vancer mondor ar mámar ar cucuar ar i *quaptari hammaltassen. 15 Apa carie *ripil *rappalíva, hanteset illi ettenna as i mámar ar mondor; et-ulyanes i tyelpemittar i *quaptariva ar nuquerne i sarnor. 16 Ar innar vancer cucuar eques: “Á mapa nati sine oa sio! Áva care i coa Atarinyava coa mancaleo!” 17 Hildoryar enyalder i ná técina: “I uryala felme coalyan ammatuva ni.” 
	18 Tá i Yúrar quenter senna: “Mana i tanwa ya tanuval men, pan caril nati sine?” 19 Yésus hanquente ar eque: “Nancara corda sina, ar mi rí nelde enortauvanyes.” 20 Etta i Yúrar quenter: “Corda sina náne carastana ter loar enque *canaquean, ar elye enortauva sá mi rí nelde?” 21 Mal isse carampe pa i corda hroaryava. 22 Sie, apa anes ortana et qualinallon, hildoryar enyalder i quentes si, ar sávelte ya i Tehtele quete ar i quetta ya Yésus quente.
	23 Mal íre enges Yerúsalemesse i Lahtiesse, i aşaresse, rimbali sáver esseryasse, pan cennelte i tanwar yar carnes. 24 Ono Yésus immo ua pantane endarya tien, pan sinteset illi, ar pan uas sáme maure in aiquen *vettuva pa atan, an isse sinte ya enge i atande.
RANTA 3 
Enge nér i Farisaron; esserya náne Nicorémus, ingwe Yúraron. 2 Nér sina túle senna i lómisse ar eque senna: “Rappi, istalme i nalye *peantar túlienwa Erullo, an ea *úquen ye pole care tanwar sine qui Eru ua óse.” 3 Yésus hanquente ar eque senna: “Násie, násie quetin lyenna, qui aiquen ua nóna ata, uas pole cene Eruo aranie.” 4 Eque senna Nicorémus: “Manen quén pole náve nóna íre náse yára? Ma polis nanwene amilleryo mónanna náven nóna ata?” 5 Yésus hanquente: “Násie, násie quetin lyenna, qui aiquen ua nóna nennen ar fairenen, uas pole tule mir Eruo aranie. 6 Ya nóna ná hrávenen hráve ná, ar ya nóna ná fairenen faire ná. 7 Áva tatalla pan quenten lyenna: Mauya len náve nóna ata. 8 I súre surya yasse meris, ar hlaril lammarya, mal ual ista yallo tulis hya yanna lelyas. Sie ilquen ná ye anaie nóna i fairenen.”
	9 Nicorémus hanquente ar eque senna: “Manen nati sine polir marta?” 10 Yésus hanquente ar eque senna: “Ma elye *peantar Israélo ná  ar ual ista nati sine? 11 Násie, násie quetin lyenna, ya istalme quetilme ar ya ecénielme *vettalme, mal ualde came *vettielma. 12 Qui anyárien len pa i nati cemeno ar ualde save, manen savuvalde qui nyarin len pa i nati menelo? 13 Ente, *úquen eménie ama menelenna hequa ye utúlie undu menello, i Atanyondo. 14 Ar tambe Móses ortane i leuca i erumasse, síve mauya i Atanyondon náve ortana, 15 in ilquen ye save sesse samuva oira coivie. 
	16 An sie Eru emélie i mar, in antanes *ernóna Yondorya, in ilquen ye save hesse lá nauva nancarna, mal samuva oira coivie. 17 An Eru mentane Yondorya, lá namieryan i mar, mal i rehtien i mardeva hénen. 18 Ye save hesse lá nauva námina. Ye ua save anaie námina yando sí, pan uas asávie mí esse i *ernóna Eruiono. 19 Ar si i námie ná, in i cala utúlie mir i mar, mal Atani méler i mornie or i cala, an cardaltar nar ulce. 20 An ye care şaure nati yelta i cala ar ua mere tule i calanna, i cardaryar lá nauvar naityane. 21 Mal ye é care ya nanwa ná tule i calanna, i nauva apantana i cardaryar nar cárine Erusse.”
	22 Apa nati sine Yésus ar hildoryar lender i Yúrea ménanna, ar tasse lemnes aselte ar sumbane. 23 Yoháno sumbane mi Ainon, har Salimenna, pan enge úve nenwa tasse, ar queni túler ar náner sumbane, 24 an Yoháno en úne hátina mir mando. 
	25 Tá enge costie imbi Yohanneo hildor as Yúra pa sovalle. 26 Ar túlelte Yohannenna ar quenter senna: “Ravi, i nér ye enge aselye han Yordan, pa ye *vettanel, yé! isse sumba ar illi ménar senna.” 27 Yoháno hanquente ar eque: “Atan ua pole came erya nat qui ta ui antana sen menello. 28 Elde inde *vettar nin i quenten: Inye ua i Hristo, mal nanye mentana opo sé. 29 Ye same i indis i ender ná. Mal i endero meldo, íre taris hlarila se, same túra alasse íre hlaris i endero óma. Sie sina alassenya quanta ná. 30 Isse aláluva, mal inye fifírúva.”
	31 Ye tule táriello ea or ilye exi. Ye cemeno ná cemello ná, ar quetis pa i nati cemeno. Ye tule menello ea or ilye exi.  32 Ya ecénies ar ahláries, pa ta *vettas, mal *úquen came *vettierya. 33 Ye acámie *vettierya apánie *lihtarya i voronwesse Eruo. 34 An ye Eru mentane quete Eruo quetier, an uas anta i Faire lestanen. 35 I Atar mele i Yondo ar ánie ilye nati máryanna. 36 Ye save i Yondosse same oira coivie; ye ua care ve i Yondo quete ua cenuva coivie, mal Eruo rúşe lemya sesse.
RANTA 4  
Íre i Heru sinte in i Farisar ahlárier i Yésus cára ar sumba hildor rimbe lá i hildor Yoháno  – 2 ómu Yésus ua sumbane, mal hildoryar carner – 3 oantes Yúreallo ar lende ata Alileanna. 4 Mal mauyane sen lelya ter Samária. 5 Etta túles ostonna Samário estaina Sícar, hare i restanna ya Yácov antane Yósef yondoryan. 6 Tasse enge Yácovo ehtele. Sie Yésus, lumba i lendanen, hamune ara i ehtele. I lúme náne *os i enquea.
	7 Nís Samáriallo túle calpien. Yésus quente senna: “Ánin anta yulda.” 8 An hildoryar náner ménienwe mir i osto mancien inten matta. 9 Etta i nís Samáriallo quente senna: “Manen elye, ye Yúra ná, arca yulda nillo ye Samárea nís ná?” An Yúrar ar Samárear samir munta uo. 10 Yésus hanquente ar eque senna: “Au sintel Eruo anna ar i nasse yeo quéta lyenna: Ánin anta yulda, elye arcane sello, ar antanes lyen coirea nén.” 
	11 Eques senna: “Heru, ual same calpa, ar i tampo núra ná. Mallo, tá, samil i coirea nén? 12 Lau elye ná túra lá Yácov aterelma, ye antane men i tampo ar ye immo sunce sallo as yondoryar ar celvaryar?” 13 Yésus hanquente ar eque senna: “Ilquen ye suce nén sino nauva soica ata. 14 Aiquen ye suce i neno ya inye antauva sen laume nauva soica, mal i nén ya inye antauva sen nauva sesse ehtele nenwa ya orta amba mir oira coivie.” 15 I nís quente senna: “Heru, ánin anta nén sina, i lá nauvan soica ar lá mauyuva nin tule sinomenna calpien.”
16 Eques senna: “Mena, yala verulya ar tula sir!” 17 I nís hanquente ar eque: “Uan same veru.” Eque senna Yésus: “Quentel mai: Veru uan same. 18 An asámiel veruvi lempe, ar ye samil sí ua verulya. Pa nat sina quentel i nanwie.” 19 I nís quente senna: “Heru, cenin in elye Erutercáno ná. 20 Atarilmar antaner tyerme oron sinasse, mal elde quetir i Yerúsalem i vanima nóme ná antáven tyerme.” 21 Eque senna Yésus: “Sava quetienya, nís: I lúme túla yasse ualde antauva tyerme i Ataren oron sinasse hya Yerúsalemesse véla .
 22 Elde antar tyerme yan ualde ista; elme antar tyerme yan istalme, an rehtie tule Yúrallon. 23 Mal i lúme túla, ar eas sí, yasse i nanwe *tyerindor antauvar tyerme i Atar fairenen ar nanwiénen, an taiti *tyerindor i Atar cesta. 24 Eru faire ná, ar mauya in se-*tyerir anta tyerme fairenen ar nanwiénen.” 25 I nís quente senna: “Istan i túla Messías, ye estaina Hristo ná. Quiquie isse tuluva, nyaruvas men ilqua.” 26 Eque senna Yésus: “Inye ye quéta aselye ná sé.”
27 Sí hildoryar nanwenner, ar tatallanelte pan carampes as nís; ananta *úquen quente: “Mana cestal?” hya “Mana i casta yanen quétal óse?” 28 Sie i nís hehtane calparya ar oante mir i osto ar quente i queninnar: 29 “Tula sir, cena nér ye anyárie nin ilqua ya acárien! Cé sé i Hristo ná?” 30 Lendelte et i ostollo ar túler senna.
31 I imya lúmesse i hildor hortaner se, quétala: “Ravi, mata.” 32 Mal sé quente téna: “Samin matta matien ya elde uar ista.” 33 Etta i hildor quenter, quén i exenna: “Ma aiquen talle senna nat matien?” 34 Eque téna Yésus: “Mattanya ná in inye care i indóme yeo ni-mentane ar telya molierya. 35 Ma ualde quete in ear en astar canta nó i yávie tule? Yé! Quetin lenna: Á orta henduldat ar á yéta i restar, i nalte ninqui comyáven i yávie. Yando sí 36 ye rende cáma *paityalerya ar comyea yáve oira coivien, in ye *cerihta ar ye rende polir same alasse uo. 37 An sís eques sina nanwa ná: Quén erérie ar exe *cirihtea. 38 Inye mentane le *cirihtien ya ualde omólie. Exeli omólier, ar elde imittier mir molielta.”
	39 Ar sana ostosse rimbali i Samárearon sáver sesse i quettanen i nisso ye *vettane: “Nyarnes nin ilqua ya carnen.” 40 Etta, ire i Samárear túler senna, arcanelte sello lemie aselte; ar lemnes tasse ter ré atta. 41 Ar an rimbali sáver yanen quentes, 42 ar quentelte i nissenna: “Ualme ambe save quetielyanen, an imme ahlárielmes, ar istalme i nér sina nanwave i *rehtar i mardo ná.”
	43 Apa i aure atta oantes talo Alileanna. 44 Mal Yésus immo *vettane i véra nómeryasse Erutercáno ua same laitie. 45 Sie, íre túles Alileanna, i queni Alileo camner se, pan anelte céniéla ilye i nati yar carnes Yerúsalemesse i aşaresse, an yú té lender i aşarenna.
46 Sie túles ata Cánanna Alileo, yasse vistanes i nén mir limpe. Ar enge arandur yeo yondo náne hlaiwa Capernaumesse. 47 Íre nér sina hlasse i Yésus utúlie et Yúreallo mir Alilea, lendes senna ar arcane sello i tuluvas undu nestien yondorya, an anes har qualmenna. 48 Mal Yésus quente senna: “Qui ualde cene tanwar ar elmendar, laume savilde.” 49 I arandur quente senna: “Heru, tula undu nó seldonya quale.” 50 Eque senna Yésus: “Mena! Yondolya coirea ná.” I nér sáve i quetta ya Yésus quente senna ar oante. 51 Mal íre enges en i mallesse móliryar se-velder nyarien i yondorya coirea ná. 52 Etta maquentes téna pa i lúme ya olles ambe alwa. Ar quentelte senna: “Noa, i otsea lúmesse, i úre váne sello.” 53 Sie i atar sinte i martanes i imya lúmesse ya Yésus quente senna: “Yondolya coirea ná.” Ar isse ar quanda nosserya sáver. 54 Ta náne i attea tanwa ya Yésus carne, íre túles et Yúreallo mir Alilea.
RANTA 5
Apa nati sine enge aşar Yúraron, ar Yésus lende amba Yerúsalemenna. 2 Yerúsalemesse ea ailin estaina Heveryasse Vetsáşa, arwa tarmatémar lempe. 3 Mi tai rimbe caine: hlaiwali, lacenítili, *úlévimáli ar hessali, hopila quirie i nenwa. 4 An lúlissen vala i Héruo ununte mir i ailin, tyarila quirie i nenwa, ar aiquen ye lende minya mir i ailin apa i *tarastie i nenwa náne nestana ilya nostaleo hlíveva ya sámes. 5 Mal enge tasse nér sámiéla hlíverya loassen tolto *nelequean. 6 Cenila nér sina caitala tasse, ar istala i *nollo náse hlaiwa anda lúmesse, Yésus quente senna: “Ma meril mále?” 7 I hlaiwa nér hanquente senna: “Heru, uan same nér panien ni i ailinde íre i nén tarcina ná, ar íre inye túla, exe unta nó ni.” 8 Yésus quente senna: “Á orta, á mapa ama caimalya ar á vanta!” 9 Ar mí imya lú i nér camne mále, ar ortanes caimarya ar *yestane vanta.
	Mal sana aure náne *sendare. 10 Etta i Yúrar quenter i nestana nerenna: “Si sendare ná; colie i caima ua lávina lyen.” 11 Mal hanquentes téna: “Ye nin-antane mále, isse quente ninna: Á mapa amba caimalya ar á vanta.” 12 Quentelte senna: “Man ná i nér ye quente lyenna, Ása mapa amba ar á vanta – ?” 13 Mal i nestana nér ua sinte man anes, an Yésus náne ménienwa oa, pan enge şanga i nómesse.
	14 Apa nati sine Yésus se-hirne i cordasse ar quente senna: “Cena, sí samil mále! Áva úcare ambe, i lá martuva lyen ambe urra nat.” 15 I nér oante ar nyarne i Yúrain i náne Yésus ye antane sen mále. 16 Ar tanen i Yúrar roitaner Yésus, pan carnes nati sine i *sendaresse. 17 Mal hanquentes téna: “Atarinya mole tenna sí, ar sie inye móla.” 18 Tanen i Yúrar merner en ambe nahta se, an lá rie rances i *sendare, mal yú estanes Eru véra atarya, carila inse ve Eru.
	19 Etta Yésus hanquente ar eque téna: “Násie, násie quetin lenna, i Yondo ua pole care erya nat insenen, mal rie ya cenis i Atar cára. An *aiqua ya isse care, ta i Yondo yú care mí imya lé. 20 An i Atar mele i Yondo ar tana sen ilqua ya isse care, ar sen-tanuvas cardar túre lá sine, i tatalluvalde. 21 An tambe i Atar orta qualinar ar care te coirie, sie yú i Yondo care i meris coirie. 22 An i Atar ua name aiquen, mal ánies ilya namie i Yondon, 23 in illi laituvar i Yondo ve laitalte i Atar. Ye ua laita i Yondo ua laita i Atar ye mentane se. 24 Násie, násie quetin lenna: Ye hlare quettanya ar save yesse ni-mentane same oira coivie, ar uas tule namienna, mal alahtie ñurullo coivienna.
	25 Násie, násie quetin lenna: I lúme túla, ar eas sí, íre qualinar hlaruvar i Eruiono óma, ar i hlarir tuluvar coivienna. 26 An tambe i Atar same coivie insesse, síve ánies i Yondon samie coivie insesse. 27 Ar ánies sen hére namiéva, pan Atanyondo náse. 28 Áva tatalla si, pan i lúme túla yasse illi i ear i noirissen hlaruvar ómarya 29 ar ettuluvar – i carner máre nati enortiesse coivienna, mal i carner şaure nati enortiesse namiéno. 30 Uan pole care erya nat imninen; ve hlarin namin, ar námienya faila ná, an uan cesta véra şelmanya, mal i şelma yeo mentane ni. 
	31 Qui inye *vetta pa inse, *vettienya ua nanwa. 32 Ea exe ye *vetta pa ni, ar istan i *vettierya pa ni nanwa ná. 33 Elde mentaner ennoli Yohánonna, ar isse *evettie pa i nanwie. 34 Inye ua came atano *vettie, mal quetin nati sine i cé nauvalde rehtane. 35 Sana nér náne uryala ar caltala calma, ar ter lúme mernelte same alasse calaryasse. 36 Mal inye same i *vettie ya túra lá ta Yoháno ná, an i cardar yar ánie nin Atarinya telyáven – i cardar yar inye cára – sane cardar *vettar pa ni in Atarinya mentane ni. 37 Ente, i Atar ye ni-mentane, isse *evettie pa ni. Ualde ahlárie ómarya hya ecénie cantarya, 38 ar ualde same quettarya lemyala lesse. An ye mentanes – sesse ualde save.
	39 Ceşilde i tehteler, pan sanalde i tainen samuvalde oira coivie, ar tai nar yar *vettar pa ní. 40 Ananta ualde mere tule ninna, i samuvalde coivie. 41 Uan mere came alcar atanillon, 42 mal istan pa lé in ualde same melme Eruva lesse. 43 Inye utúlie i essenen Atarinyo, mal ualde came ni. Qui exe tule véra esseryanen, camuvalde sé. 44 Manen polilde save, íre camilde alcar quén i exello mal uar cesta i alcar ya tule i erya Ainollo? 45 Áva sana i carpuvan pa ongweldar epe i Atar. Ye carpa pa ongweldar Móses ná, yesse apánielde estelelda. 46 An au sávelde Móseo quetie sávelde ninya, an isse tence pa ni. 47 Mal qui ualde save tecieryar, manen savuvalde ninye quetier?”
RANTA 6 
Apa nati sine Yésus oante lahtala i Ear Alileo, hya Ear Tiverias. 2 Mal haura şanga se-hilyane, pan cennelte i tanwar yar carnes i hlaiwassen. 3 Tá Yésus lende ama mir oron, ar tasse hamunes as hildoryar. 4 Sí i Lahtie, i aşar Yúraron, hare né. 
	5 Íre Yésus ortane henduryat ar cenne haura şanga túla senna, quentes Filipenna: “Masse mancuvalve ven massar i sine lertuvar mate?” Mal si quentes tyastien he, an isse sinte ya carumnes. 7 Filip hanquente senna: “Lenári tuxa atta uar fárie massain faryala tien, in ilya quén camuva pitya mitta.” 8 Quén i hildoron, Andréas i háno Símon Pétero, quente senna: “Ea sís pitya seldo arwa massaron *findoriva lempe ar hala atto. Mal mana tai ta rimbe quenin?”
	10 Eque Yésus: “Á tyare i atani hamue.” Enge olya salque i nómesse. Etta i atani hamuner, nóte *os húmi lempe. 11 Tá Yésus nampe i massar ar, apa antáve hantale, etsanteset i hamila queninnar, ar sie yú i halar, ilya ya mernelte. 12 Mal apa anelte quátine eques hildoryannar: “Á comya i hehtane mittar, i munta nauva vanwa.” 13 Etta comyaneltet, ar quantelte *vircolcar yunque mittalínen i massaron *findoriva lempe – i lembar hehtane lo i náner mátiéla.
	14 Sie, íre i atani cenner i tanwar yar carnes, quentelte: “Nér sina nanwave ná i Erutercáno ye tulumne mir i mar.” 15 Etta Yésus, istala i sí tulumnelte ar mapumneltes carien se aran, oante mir i oron, isse erinqua.
	16 Íre şinye túle, hildoryar lender undu i earenna, 17 ar mittiéla lunte ménanelte olla i ear Capernaumenna. Mal sí enge mornie, ar Yésus en úne túlienwa téna. 18 Ente, i ear amoronte, pan polda súre surinye. 19 Mal círiéla *os *restandier lempe *yúquean hya *nelequean, cennelte Yésus vantala i earesse ar túla hare i luntenna, ar runcelte. 20 Mal eques téna: “Inye ná; áva ruce!” 21 Etta anelte merila camitas mir i lunte, ar mí imya lú i lunte enge ara i nór yanna névelte lelya. 
	21 I hilyala auresse i şanga ya tarne i hyana fárasse i earo cenner i ua enge tasse lunte. Anelte céniéla i lá ea hyana lunte hequa i er, ar i Yésus ua oante sánen as hildoryar, mal hildoryar erinque oanter. 23 Mal lunteli Tiveriasello túler i nómenna yasse mantelte i massa apa i Heru antane hantale. 24 Etta, íre i şanga cenne in uar ea tasse Yésus hya hildoryar véla, mennelte mir lunteltar ar lender Capernaumenna cestien Yésus.
	25 Íre hirneltes han i ear maquentelte senna: “Ravi, mana i lú yasse túlel sir?” 26 Yésus hanquente téna ar eque: “Násie, násie quetin lenna, cestalden, lá pan cennelde tanwali, mal pan mantelde i massaron ar náner quátine. 27 Mola, lá i mattan ya autuva, mal i mattan ya lemya oira coivien, ya i Atanyondo antauva len; an sesse i Atar, Eru, apánie *lihtarya.”
	28 Etta quentelte senna: “Mana caruvalme carien i molie Eruo?” 29 Yésus hanquente ar eque téna: “Si Eruo molie ná, i savuvalde yesse sé mentane.” 30 Etta quentelte senna: “Mana, tá, cáral ve tanwa, i cenuvalmes ar savuvalme lyesse? Mana cáral? 31 Atarilmar manter i mán i ravandasse, ve técina ná: Antanes tien massa menello matien.” 32 Etta Yésus quente téna: “Násie, násie quetin lenna: Móses ua antane len i massa menello, mal Atarinya é anta len i nanwa massa menello. 33 An Eruo massa ná ye unta menello ar anta cala i marden.” 34 Etta quentelte senna: “Heru, illume ámen anta massa sina!”
	35 Eque téna Yésus: “Inye ná i massa coiviéva. Ye tule ninna laume oi nauva maita, ar ye save nisse laume oi nauva soica. 36 Mal equétien lenna: ecénielden, ananta ualde save. 37 Ilquen ye i Atar nin-anta tuluva ninna, ar ye tule ninna laume hatuvan ettenna, 38 pan ununtien menello carien, lá ninya indóme, mal i indóme yeo mentane ni. 39 Si ná i indóme yeo mentane ni, i munta nauva nin vanwa ilyo ya ánies nin, mal enortauvanyes i métima auresse. 40 An si Atarinyo indóme ná, in ilquen ye cene i Yondo ar save sesse samuva oira coivie, ar enortauvanyes i métima auresse.”
	41 Tá i Yúrar nurruner senna pan quentes: “Inye ná i massa ya unta menello.” 42 Ar quentelte: “Ma nér sina ua Yésus Yosefion, yeo atar ar amil istalve? Manen lertas quete: Ununtien menello – ?” 43 Yésus hanquente ar eque téna: “Áva na nurrula mici inde. 44 *Úquen pole tule ninna qui i Atar ye ni-mentane ua tuce se, ar inye enortauva se i métima auresse. 45 An técina ná mí Erutercánor: Ar illi mici te nauvar peantane lo i Héru. Ilquen ye ahlárie i Atarello ar apárie tule ninna. 46 Lá i aiquen ecénie i Atar, hequa ye Erullo ná: isse ecénie i Atar. 47 Násie, násie quetin lenna: Ye save same oira coivie.
	48 Inye ná i massa coiviéva. 49 Atarildar manter i mán i ravandasse, ananta quallelte. 50 Si i massa ná ya unta menello, in aiquen pole mate sallo ar ua quale. 51 Inye ná i coirea massa ya unta menello; qui aiquen mate sina masso coituvas tennoio. Ar i massa ya inye antauva hrávenya ná i mardo coivien.” 
	52 Etta i Yúrar cóşer quén as i exe, quétala: “Manen nér sina pole anta ven hráverya matien?” 53 Sie Yésus quente téna: “Násie, násie quetin lenna, qui ualde mate i Atanyondo hráve ar suce sercerya, ualde same coivie indesse. 54 Ye mate hrávenya ar suce sercenya same oira coivie, ar enortauvanyes i métima auresse. 55 An ninya hráve nanwa matta ná, ar ninya serce nanwa yulda ná. 56 Ye mate hrávenya ar suce sercenya lemya nisse, ar ní sesse. 57 Tambe i coirea Atar ni-mentane ar samin coivie i Atarnen, sie yú ye mate ní samuva coivie inyenen. 58 Si ná i massa ya unta menello, lá ve ta ya atarildar manter ananta qualler. Ye mate massa sina coituva tennoio.” 59 Nati sine quentes íre peantanes *yomencoasse Capernaumesse.
	60 Etta rimbali hildoryaron, íre hlasselte si, quenter: “Quetie sina hranga ná; man pole lasta sanna?” 61 Mal Yésus, istala insenen i hildoryar nurruner pa si, quente téna: “Ma si tarca le? 62 Mana, tá, qui cenuvalde i Atanyondo ortala yanna enges yá? 63 I faire ná ya anta coivie; i hráve care munta aşea. I quetier yar inye equétie lenna nar faire ar nar coivie. 64 Mal ear mici le ennoli i uar save.” An i yestallo Yésus sinte i uar sáve ar man náne i quén ye *vartumne se. 65 Ar eques: “Sina castanen equétien lenna: *Úquen pole tule ninna qui ta ua antana sen lo i Atar.”
	66 Epeta rimbali hildoryaron oanter i natinnar cata te ar uar merne vanta óse ambe. 67 Etta Yésus quente i yunquenna: “Ma ualde mere auta, yú lé?” 68 Símon Péter hanquente senna: “Heru, ana man menuvalme? Elye same quetier oira coiviéva, 69 ar asávielme ar istalme in elye Eruo Aire ná.” 70 Yésus hanquente téna: “Ma uan icílie lé yunque? Ar mici lé quén arauco ná!” 71 Carampes pa Yúras, yondorya Símon Iscáriot. An nér sina, quén i yunqueo, *vartumne se. 
RANTA 7
Ar apa nati sine Yésus vantane Alileasse, an uas merne vanta Yúreasse, pan i Yúrar cestaner  nahta se. 2 Mal i aşar Yúraron, i Meren Lassemárion, náne hare. 3 Etta hánoryar quenter senna: “Á auta silo ar mena mir Yúrea, i yú hildotyar cenuvar i cardar yar caritye! 4 An úquen care *aiqua nuldave qui cestas náve sinwa. Qui caritye nati sine, á apanta immo i marden!” 5 An hánoryar uar sáve sesse. 6 Etta Yésus quente téna: “Lúmenya en ua utúlie, mal lén i lúme illume manwa ná. 7 I mar ua pole yelta lé, mal yeltas ní, an *vettan pa sa i cardaryar nar ulce. 8 Alde lelya amba i aşarenna! Inye ua lelya amba aşar sinanna, an lúmenya en ua utúlie.” 9 Apa quetie téna nati sine lemyanes Alileasse. 
	10 Mal apa hánoryar lender i aşarenna, yú sé lende amba, lá pantave, mal nuldave. 11 Etta i Yúrar cestaner se i aşaresse ar quenter: “Masse ná sana nér?” 12 Ar enge olya *nurrule pa sé imíca i şangar. Quelli quenter: “Náse mane nér.” Exeli quenter: “Uas, mal tyaris i şanga ranya!” 13 Ve hanyaina, *úquen carampe pantave pa sé, an runcelte i Yúrallon.
	14 Íre perta i aşaro náne autienwa, Yésus lende amba mir i corda ar peantane. 15 Etta i Yúrar enger elmendasse, quétala: “Manen nér sina ista i Tehteler íre uas apárie ñóle?” 16 Yésus etta hanquente téna ar eque: “Ya peantan ui ninya, mal ná yeva ni-mentane. 17 Qui aiquen mere care indómerya, istuvas pa i peantie qui nas Erullo hya qui quetin et immollo. 18 Ye quete et immollo cestea véra alcarerya; mal ye cesta i alcar i queno ye se-mentane, sé şanda ná, ar lá ea *úfailie sesse. 19 Ma Móses ua antane len i Şanye? Mal *úquen mici le care ve i Şanye quete. Mana i casta yanen cestealde nahta ni?” 20 I şanga hanquente: “Nalye haryaina lo rauco! Man cestea nahta lye?” 21 Yésus hanquente ar eque téna: “Erya carda carnen, ar lé enger illi elmendasse. 22 Sina castanen Móses antane len i *oscirie – lá i nas Mósello, mal i atarillon – ar *oscirilde atan sendaresse. 23 Qui atan came *oscirie i sendaresse, i Móseo şanye lá nauva rácina, ma nalde rúşie nin pan antanen ilvana mále atanen i sendaresse? 24 Áva name ve cenilde, mal nama failie!”
	25 Etta quelli Yerúsalemello quenter: “Ma sé ui i quén ye cestealte nahta? 26 Ar yé! pantave quétas, ar quetilte munta senna. Lau i turcor nanwave ihírier i náse i Hristo? 27 Mal istalve yallo quén sina ná. Íre Messías tuluva, *úquen istuva yallo náse.”
	28 Etta Yésus, íre peantanes i cordasse, etyáme ar quente: “Ní istalde, yú istalde yallo nanye. Lá utúlien imninen, mal ye ni-mentane şanda ná, sé ye elde uar ista. 29 Inye ista se, an sello tulin, ar sé mentane ni.” 30 Tá névelte mapa se, mal *úquen panyane márya sesse, an lúmerya en úme túlienwa. 31 Mal rimbali i şango sáver sesse ar quenter: “Íre i Hristo tuluva, lau caruvas cardar rimbe lá yar acárie nér sina?”
	32 I Farisar hlasser i şanga nurrua nati sine pa se, ar i hére *airimor ar i Farisar mentaner cánoli se-mapien. 33 Etta eque Yésus: “En euvan aselde şinta lúme, nó autuvan yenna ni-mentane. 34 Cestuvalden, mal ualde hiruva ni, ar yanna ean lé uar poluva tule.” 35 Etta i Yúrar quenter mici inte: “Manna nér sina autuva, i elve uar hiruva se? Lau autuvas innar nar vintaine mici Hellenyar, peantien Hellenyar? 36 Mana tea quetie sina ya quentes: Cestuvalden, mal ualde hiruva ni, ar yanna ean lé uar poluva tule – ?” 
37 Mal i métima auresse, i túra aure i aşaro, Yésus oronte ar etyáme, quétala: “Qui aiquen soica ná, lava sen tule ninna sucien! 38 Ye save nisse, et ammitya rantaryallo ulyuvar celuméli coirea nenwa, ve i Tehtele equétie.” 39 Mal si quentes pa i faire ya camumner i sáver sesse. An ena lá enge faire, an Yésus en úme *alcaryaina. 40 Etta quelli i şango i hlasser quettar sine quenter: “Quén sina é ná i Erutercáno.”41 Exeli quenter: “Si ná i Hristo.” Mal enger i quenter: “Lau i Hristo tule Alileallo? 42 Ma i Tehtele ua quete i tule i Hristo i erdo Laviro, ar Vet-Lehemello, i masto yasse enge Lavir?” 43 Etta enge şanca pa se i şangasse. 44 Mal ennoli mici te merner mapatas, mal *úquen panyane mát sesse.
45 Etta i cánor nanwenner i hére *airimonnar ar Farisannar, ar té quenter téna: “Manen ualde túlua se aselde?” 46 I cánor hanquenter: “Atan ua oi acarpie sie.” 47 I Farisar etta hanquenter: “Lau yú lé nar *útulyaine? 48 Ma aiquen imíca i turcor hya Farisar asávie sesse? 49 Mal şanga sina ya ua ista i Şanye, té nar húne!”
50 Nicorémus, quén imíca te ye náne túlienwa senna yá, quente téna: 51 “Lau Şanyelva name nér qui mo ua minyave ánie sen hlarie ar ista ya acáries?” 52 Hanquentelte senna: “Ma yú elye Alileallo ná? Ceşa ar cena i lá nauva Erutercáno ortaina et Alileallo.” 53 Tá oantelte, ilquen maryanna.
RANTA 8
Mal Yésus lende Orontenna *Milpieron. 2 Árasse nanwennes i cordanna, ar i quanda lie túle senna, ar hamunes ar peantane tien. 3 Mal i ingolmor ar i Farisar taller senna nís mapana *hrupuhtiesse. Panyala se endeltasse 4 quentelte Yésunna: “*Peantar, nís sina anaie mapana i cardasse *hrupuhtiéva. 5 I Şanyesse Móses canne i nahtuvalme taiti nissi hatiénen sarni téna. Mana, tá, elye quete?” 6 Quentelte si tyastien se, i samuvalte nat yanen ence tien *ulquete se. Mal cumbes undu ar tence i talamesse leperyanen. 7 Íre maquentelte senna himítive, orontes ar quente tien: “Lava yen pen úcare ná hate senna i minya sar!” 8 Ar ata cuvila undu tences i talamesse. 9 Mal i hlasser si lender oa, quén apa quén, i amyárar minye, tenna lemnes erinqua as i nís ye tarne endeltasse. 10 Yésus oronte ar quente senna: “Nís, masse nalte? Ma *úquen namne lye?” 11 Eques: “*Úquen, heru.” Yésus quente: “Yú inye ua name lye. Mena; ho sí áva úcare ambe.” 
12 Tá Yésus carampe téna ata, quétala: “Inye i mardo cala ná. Ye hilya ní ua vantuva morniesse, mal samuva i cala coiviéva.” 13 Sie i Farisar quenter senna: “*Vettal pa imle; *vettielya ua nanwa.” 14 Yésus hanquente ar eque: “Yando qui *vettan pa imne, *vettienya nanwa ná, pan istan yallo tulin ar yanna autan. 15 Elde namir i hrávenen; inye laume name aiquen. 16 Ananta, qui é namin, námienya nanwa ná, pan uan erinqua, mal i Atar ye ni-mentane ea óni. 17 Ente, véra Şanyeldasse ná técina: Atan atto *vettie nanwa ná. 18 Inye quén ná ye *vetta pa imne, ar i Atar ye ni-mentane *vetta pa ni.” 19 Etta quentelte senna: “Masse ea Atarelya?” Yésus hanquente: “Loitalde ista ni ar Atarinya véla. Au sintelde ní, sintelde yú Atarinya.” 20 Quetier sine quentes i harwesse íre peantanes i cordasse. Mal *úquen nampe se, pan lúmerya en úne túlienwa.
21 Sie quentes téna ata: “Autan, ar cestuvalden, ananta qualuvalde úcareldasse. Yanna inye auta elde uar pole tule.” 22 Etta i Yúrar quenter: “Lau nahtuvasexe? Pan quetis: Yanna inye auta elde uar pole tule.” 23 Mal quentes téna: “Elde nar i tumnallon; inye i tarmenillon ná. Elde nar mar sinallo; inye ua mar sinallo. 24 Etta quenten lenna i qualuvalde úcareldassen. An qui ualde save in inye sé ná, qualuvalde úcareldassen.”
25 Etta quentelte senna: “Man nálye?” Eque téna Yésus: “Ye nyarnen len i yestallo. 26 Samin rimbe natali quetien ar namien pa lé. Mal ye ni-mentane şanda ná, ar i nati yar hlassen sello quetin i mardesse.” 27 Ualte hanyane i carampes téna pa i Atar. 28 Etta Yésus quente: “Íre orortayelde i Atanyondo, tá istuvalde in inye sé ná, ar i carin munta imninen, mal tambe i Atar ni-peantane quetin nati sine. 29 Ar ye ni-mentane ea asinye; uas ehehtie ni erinqua, pan inye illume care ya fasta se.” 30 Íre quentes nati sine, rimbali sáver sesse.
31 Etta Yésus quente i Yúrannar i sáver sesse: “Qui lemyalde quettanyasse, nalde nanwave hildonyar, 32 ar istuvalde i nanwie, ar i nanwie leryauva le.” 33 Hanquentelte senna: “Nalme Avrahámo erde, ar ualme oi anaie aiqueno móli. Manen lertal quete: Nauvalde lére –?” 34 Yésus hanquente téna: “Násie, násie quetin lenna: Ilquen ye care úcare, mól ná i úcareo. 35 Ente, i mól ua lemya i coasse tennoio; i yondo lemya tennoio. 36 Etta, qui i Yondo le-lerya, é nauvalde lére. 37 Istan in elde nar Avrahámo erde; mal cestalde nahta ní, an quettanya ua hire nóme imíca le. 38 Yar ecénien ara Atarinya quetin; ar mí imya lé elde carir yar ahlárielde atareldallo.” 39 Hanquentes senna: “Atarelma Avraham ná!” Eque téna Yésus: “Qui nalde Avrahámo híni, cara Avrahámo cardar! 40 Mal sí cestalde nahta ní, atan ye anyárie len i nanwie ya hlassen Erullo. Avraham ua carne sie. 41 Carilde i cardar atareldo.” Quentelte senna: “Umilme nóne *hrupuhtiénen; samilme erya Atar, Eru.”
	42 Yésus hanquente téna: “Au Eru Atarelda né, mélelde ní, an Erullo etutúlien ar nanye sís. Ente, uan túle imninen, mal isse ni-mentane. 43 Manen ualde hanya ya quétan? Pan ua ece len lasta quettanya. 44 Nalde atareldo, i Arauco, ar merilde care atareldo íri. Isse náne *atannahtar i yestallo, ar uas tarne tulca i nanwiesse, pan nanwie lá ea sesse. Íre quetis i furu quetis et véraryallon, pan náse *furindo ar i furuo atar. 45 Mal pan inye quete lenna i nanwie, ualde save quetienya. 46 Man mici lé naitya ní pa úcare? Qui quetin nanwie, manen ualde save ya quetin? 47 Ye Erullo ná lasta Eruo quetier. Sinen elde uar lasta, an ualde Erullo.”
48 I Yúrar hanquenter senna: “Ma ualme quete mai i nalye Samárea ar haryaina lo rauco?” 49 Yésus hanquente: “Uan haryaina lo rauco, mal laitan Atarinya, ar lé *úlaitar ní. 50 Mal uan cesta alcar imnin; ea Quén ye cesta sa, ar isse i námo ná. 51 Násie, násie quetin lenna: Qui aiquen himya quettanya, laume oi cenuvas qualme.” 52 I Yúrar quenter senna: “Sí é istalme i nalye haryaina lo rauco. Avraham qualle, yú i Erutercánor, mal elye quete: Qui aiquen himya quettanya, laume oi cenuvas qualme. 53 Lau elye ná túra lá Avraham atarelma, ye qualle? Yú i Erutercánor qualler. Man carilyexe?” 54 Yésus hanquente: “Qui antan alcar imnin, alcarinya munta ná. Ye inyen anta alcar Atarinya ná, ye elde quetir Ainolda ná, 55 ananta ualde ista se. Mal inye ista se. Ar au quenten in uan ista se, anen ve lé – hurila. Mal istanyes, ar quettarya himyan. 56 Avraham atarelda sáme túra alasse i sanwenen i cenumnes ninya aure, ar cenneses ar náne valima.” 57 Etta i Yúrar quenter senna: “Elye en ua same loar *lepenquean, ananta ecéniel Avraham?” 58 Yésus quente téna: “Násie, násie quetin lenna, nó Avraham enge, inye ea.” 59 Etta leptanelte sarni hatien tai senna, mal Yésus nurtanexe ar oante i cordallo.
RANTA 9
Íre lahtanes, cennes nér laceníte i mónallo. 2 Ar hildoryar maquenter senna: “Ravi, man úacárie, nér sina hya nostaruryat, pan anes nóna laceníte?” 3 Yésus hanquente: “Nér sina ua úcarne, hya nostaruryat, mal si martane in Eruo cardar nauvaner apantane issenen. 4 Mauya ven care i molie yeo ni-mentane íre ea aure; i lóme túla yasse *úquen pole mole. 5 Íre ean i mardesse, nanye i mardo cala.” 6 Quétéla nati sine, piutanes i talamenna ar carne luxo i piutanen, ar panyanes i luxo to i nero hendu 7 ar eque senna: “Mena, sova imle i ailinde estaina Siloam” – ya tea Mentana. Ar sie oantes ar sóve inse, ar nanwennes cenila.
	8 Etta i armaror ar i yá cenner i náse *iquindo quenter: “Nér sina ná ye hamme iquila, ma naite?” 9 Ennoli quenter: “Náse sé.” Exeli quenter: “Lá, mal náse ve sé mi nemesta.” I nér quente: “Inye ná sé!”
	10 Etta quentelte senna: “Manen, tá, hendulyat nánet latyane?” 11 Hanquentes: “I nér estaina Yésus carne luxo ar sa-panyane hendunyatse ar quente ninna: Mena Siloamenna ar sova imle. Etta lenden ar sóve imne, ar tá polden cene.” 12 Ar quentelte senna: “Masse ná sana nér?” Eques: “Uan ista.”
	13 Tallelte i nér ye yá náne laceníte i Farisannar. 14 Mal enge sendare i auresse ya Yésus carne i luxo ar latyane henyat. 15 Sie yú i Farisar maquenter senna pa manen camnes *céne. Eques téna: “Panyanes luxo hendunyatse ar sóven imne, ar polin cene.” 16 Etta ennoli i Farisaron quenter: “Nér sina ua Erullo, pan uas hepe i sendare.” Exeli quenter: “Manen pole nér ye úcarindo ná care taiti tanwar?” Ar enge şanca mici te. 17 Etta quentelte i laceníte nerenna ata: “Mana elye quete pa se, pan latyanes hendulyat?” I nér quente: “Náse Erutercáno.”
	18 Mal i Yúrar uar sáve pa se i yá anes laceníte ar camne *céne, tenna yaldelte i nostaru i nero ye camne *céne. 19 Ar maquentelte túna: “Ma quén sina ná yondosta, ye quetiste náne nóna laceníte? Manen, tá, polis cene sí?” 20 Sie nostaruryat hanquentet: “Istamme i si yondomma ná ar in anes nóna laceníte. 21 Mal manen sí polis cene uamme ista, hya man latyane henduryat uamme ista. Maqueta senna! Náse veaner. Polis quete insen.” 22 Nostaruryat quentet nati sine pan runcette i Yúrallon, an nóvo i Yúrar náner o¨liéla er sámo i qui aiquen *etequentane Yésus ve Hristo, nauvanes hehtana i *yomencoallo. 23 Sinen nostaruryat quentet: “Náse veaner; maqueta senna.”
	24 Etta yaldelte mi attea lú i nér ye yá náne laceníte ar quenter senna: “Á anta Erun alcar; istalme i nér sina úcarindo ná.” 25 Mal isse hanquente: “Qui náse úcarindo uan ista. Er nat istan, i apa náve laceníte sí cenin.” 26 Etta quentelte senna: “Mana carnes lyen? Manen latyanes hendulyat?” 27 Hanquentes téna: “Nyarnen len nóvo, ar ualde lastane. Mana i casta yanen merilde hlaritas ata? Ma yú lé merir ole hildoryar?” 28 Ar naicineltes ar quenter: “Elye hildo ná sana nero, mal elme nar hildor Móseo. 29 Istalme in Eru acarpie Mósenna, mal pa nér sina ualme ista mallo náse.” 30 I nér hanquente ar eque téna: “Si é ná elmenda, in ualde ista mallo náse, ananta latyanes hendunyat! 31 Istalve in Eru ua lasta úcarindonnar, mal qui aiquen ruce Erullo ar care indómerya, he lasta senna. 32 Yalúmello *úquen oi ahlárie in aiquen latyane hendu queno ye náne nóna laceníte. 33 Au nér sina úne Erullo, poldes care munta.” 34 Hanquentelte senna: “Elye náne nóna aqua mi úcari, ananta peantal me?” Ar hanteltes ettenna.
	35 Yésus hlasse i hanteltes ettenna, ar híriéla se quentes: “Ma elye save i Atanyondosse?” 36 I nér hanquente: “Ar man náse, heru, i polin save sesse?” 37 Eque senna Yésus: “Ecénielyes; é náse ye quéta aselye.” 38 Tá eques: “Savin, Heru!” Ar hantesexe undu epe se. 39 Ar eque Yésus: “Namien túlen mir mar sina, in i laceníti poluvar cene, ar in i cenilar oluvar laceníti.” 40 Ennoli i Farisaron i enger óse hlasser nati sine, ar quentelte senna: “Lau yú elme nar laceníti?” 41 Eque téna Yésus: “Au anelde laceníti, pennelde úcare. Mal sí quetilde: Cenilme. Úcarelda lemya.”
RANTA 10
”Násie, násie quetin lenna: Ye ua tule minna i mámannar ter i fenna, mal *rete ama hyana nómesse, sana quén arpo ar pilu ná. 2 Mal ye tule minna ter i fenna mavar  ná i mámaron. 3 Issen i *fennatir latya, ar i mámar lastar ómaryanna, ar yalis vére mámaryar essenen ar te-tulya etsenna. 4 Íre utúlies véraryar etsenna, vantas epe te, ar i mámar hilyar se, pan istalte ómarya. 5 Ettelea quén laume hilyalte, mal uşuvalte sello, pan ualte ista i óma ettelearon.” 6 Yésus quente sestie sina téna, mal ualte hanyane yar quentes téna.
	7 Etta Yésus quente ata: “Násie, násie quetin lenna: Inye ná i fenna i mámaron. 8 Illi i túler nó ni nar arpor ar pilur, mal i mámar uar lastane téna. 9 Inye i fenna ná; aiquen ye tule minna ter ní nauva rehtana, ar menuvas minna ar ettenna ar hiruva nessele. 10 I arpo ua tule hequa pilien ar nahtien ar nancarien. Inye utúlie i samuvalte coivie ar samuvalte úve. 11 Inye i mane mavar ná; i mane mavar anta coivierya rá i mámain. 12 I paityaina nér, ye ua mavar ar yeva i mámar uar véraryar, cene i ñarmo túla ar uşe – ar i ñarmo mapa te ar vinta te – 13 pan náse paityaina nér ar i mámar uar valdie sen. 14 Inye i mane mavar ná, ar istan mámanyar ar mámanyar istar ní, 15 síve i Atar ista ni ar inye ista i Atar, ar antan coivienya rá i mámain.
	16 Samin yú hyane mámali, i uar mici mámar sine; yú té mauya nin tulya, ar lastuvalte ómanyanna, ar nauvalte erya lámáre, erya mavar. 17 Sina castanen i Atar mele ni, pan antan coivienya, i camuvanyes nan. 18 *Úquen amápie sa nillo, mal antanyes véra nirmenen. Samin hére antáven sa, ar samin hére camien sa nan. I canwa pa si camnen Atarinyallo.”
	19 Sine quettainen enge hyana şanca imíca i Yúrar. 20 Rimbali mici te quenter: “Náse haryaina lo rauco ar ea sámaryo ettesse! Manen ná i  lastalde senna?” 21 Exeli quenter: “Sine uar i quetier raucoharyaina nero. Rauco lau pole latya i hendu lacenítion?”
22 Lúme yanasse enge i aşar ceutáveva Yérusalemesse. Enge hríve, 23 ar Yésus vantane i cordasse, Solomondo tarmatémasse. 24 Etta i Yúrar pelder se ar quenter senna: “Manen andave me-hepuval útanciesse? Qui elye i Hristo ná, ámen nyare pantave!” 25 Yésus hanquente téna: “Nyarnen len, ananta ualde save. I cardar yar inye cára Atarinyo essenen, tai *vettar pa ni. 26 Mal elde uar save, pan ualde ninye mámaron. 27 Ninye mámar lastar ómanyanna, ar istanyet, ar hilyalten. 28 Ar antan tien oira coivie, ar laume nauvalte oi nancarne, ar *úquen te-rafuva et mányallo. 29 Atarinya, ye ánie te nin, ná túra lá ilye exi, ar *úquen pole te-rafe et máryallo i Atar. 30 Inye yo i Atar er nát.”
31 Ata i Yúrar leptaner sarni hatien tai senna. 32 Yésus hanquente téna: “Tannen len rimbe máre cardali i Atarello. Pa mana sane cardaron merilde hate sarni ninna?” 33 I Yúrar hanquenter senna: “Hátalme sarni lyenna, lá pa mára carda, mal pa naiquetie, ar pan elye ye atan ná care imle aino!” 34 Yésus hanquente téna: “Ma ua técina Şanyeldasse: Quenten: Nalde ainor – ? 35 Qui estanes ainor i queni innar Eruo quetta túle – ar i Tehtele mo ua pole *aupanya – 36 ma quetilde ninna ye i Atar airitáne ar mentane mir i mar: Naiquétal, pan quenten: Nanye Eruion – ?” 37 Qui uan care Atarinyo cardar, áva save quetienyar. 38 Mal qui cáran tai, ar elde uar save quetienyar, sava i cardar, in istuvalde ar hanyuvalde in ea i Atar inyesse ar inye i Ataresse.” 39 Etta névelte ata mapa se, mal úşes et máltalto.
40 Ar oantes ata han Yordanna, i nómenna yasse sumbane Yoháno i yestasse, ar tasse lemnes. 41 Ar rimbali túler senna, ar quentelte: “Yoháno ua carne erya tanwa, mal ilqua ya Yoháno quente pa nér sina nanwa né.” 42 Ar rimbali sáver sesse tanome.
RANTA 11 
Enge nér ye hlaiwa né, Lasarus Vetaniallo, i masto Mário yo Marşa néşaryo. 2 I María yeo háno Lásarus náne hlaiwa i nís né ye *elpane i Heru níşima millonen ar *parahtane taluryat findileryanen. 3 Etta i néşar mentaner quetta senna, quétala: “Heru, yé! ye melilye hlaiwa ná.” 4 Mal íre Yésus sa-hlasse quentes: “Hlíve sina ua qualmen, mal Eruo alcaren, in i Atanyondo samuva alcar sanen.”
	5 Yésus méle Marşa ar néşarya ar Lasarus. 6 Mal íre hlasses i hé hlaiwa ná, lemnes ré attasse mí nóme yasse enges. 7 Epeta, apa si, quentes i hildonnar: “Alve mene mir Yehúra ata.” 8 I hildor quenter senna: “Ravi, *şintanéya i Yúrar cestaner nahta lye sarnínen, ar ménal tar ata?” 9 Yésus hanquente: “Ear lúmi yunque aureo, lá? Qui aiquen vanta auresse, uas talta, pan cenis mar sino cala. 10 Mal qui aiquen vanta i lómisse, taltas, pan i cala lá ea sesse.”   
	11 Quentes nati sine, ar tá eques téna: “Lasarus meldolva acainuye serien, mal menuvan tar eccoitáven se.” 12 Etta i hildor quenter senna: “Heru, qui acainuyes serien, nauvas alwa.” 13 Yésus carampe pa qualmerya, mal té sanner i carampes pa serie lorniesse. 14 Etta Yésus tá quente téna pantave: “Lásarus aquálie; 15 ar márieldan nanye valima in únen tanome, i savuvalde. Mal alve lelya senna.” 16 Etta Tomas, ye estaina né i Onóno, quente i hyane hildonnar: “Alve lelya, yú elve, i qualuvalve óse.” 
	17 Sie Yésus, íre túles, hirne i Lasarus *nollo caine rí canta i noirisse. 18 Vetania hare né Yerúsalemenna, ve er ar perta lár sallo. 19 Sie rimbali i Yúraron náner túlienwe Marşa yo Maríanna tiutáven tú pa hánotta. 20 Etta Marşa, íre hlasses i túle Yésus, velde se; mal María lemne i coasse. 21 Sie Marşa quente Yésunna: “Heru, au anel sís, hánonya úne qualina. 22 Ananta istan in ilqua ya arcal Erullo, Eru antauva lyen.” 23 Eque senna Yésus: “Hánolya ortuva.”  24 Marşa quente senna: “Istan in ortuvas i enortiesse i métima auresse.” 25 Eque senna Yésus: “Inye i enortie ar i coivie ná. Ye save nisse, ómu cé qualis, tuluva coivienna, 26 ar ilquen ye coirea ná ar save nisse laume oi qualuva. Ma savil si?” 27 Eques senna: “Ná, Heru, savin in elye ná i Hristo, i Eruion ye tulumne mir i mar.” 28 Ar quétiéla si lendes oa ar yalde María néşarya, quetila nuldave: “I *Peantar ea sís, ar yálas tye.” 29 Hé, hlarila si, oronte lintiénen ar lende senna.
	30 Yésus en úne túlienwa mir i masto, mal enges hinna i nómesse yasse Marşa velde se. 31 Íre i Yúrar i enger as María mí coa tiutáven se cenner in ortas ar menis ettenna, etta hilyaneltes, intyala i ménanes i noirinna *nítien tasse. 32 Ar sie María, íre túles i nómenna yasse enge Yésus ar cenne se, lantane epe taluryat, quétala senna: “Heru, au anel sís hánonya úne qualina!” 33 Sie Yésus, íre cennes i *nítas, ar i *nítar i Yúrar i enger óse, ñónane faireryasse ar náne pálina. 34 Ar eques: “Masse apánieldes?” Quentelte senna: “Heru, tula ar cena.” 35 Yésus *nítane. 36 Etta i Yúrar quenter: “Yé manen méleses!” 37 Mal ennoli mici te quenter: “Ma nér sina ye latyane i lacenítio hendu ua polde pusta quén sina qualiello?” 
	38 Sie Yésus, ñóniéla ata insesse, túle i noirinna. Sá náne rotto, ar ondo caine epe sa. 39 Eque Yésus: “Á mapa oa i ondo!” Marşa, i qualino néşa, quente senna: “Heru, sí ea holme, an acaities tasse auressen canta!” 40 Eque senna Yésus: “Ma uan quente lyenna i qui savil, cenuval Eruo alcar?” 41 Tá nampelte oa i ondo. Yésus ortane henyat ar quente: “Atar, hantan tyen pan ahlárietyen. 42 Inye ista in illume hlarityen, mal i márien i şango ya tára sís carampen, i savuvalte i tyé mentane ni.” 43 Ar quétiéla si yámes taura ómanen: “Lasarus, ettula!” 44 Ar i quáliéla nér ettúle, hampa taluryatse ar máryatse vaimainen, ar arwa lanneo nútina or cendelerya. Eque téna Yésus: “Áse lerya ar lava sen lelya!”
45 Etta rimbali i Yúraron i náner túlienwe Maríanna ar cenner ya carnes sáver sesse. 46 Mal ennoli mici te lender i Farisannar ar nyarner tien i nati yar Yésus carne. 47 Etta i hére *airimor ar i Farisar ócomner i Combe ar quenter: “Mana caruvalve, pan atan sina care rimbe tanwali? 48 Qui lavilve sen *cacare sie, illi savuvar sesse, ar Rómear tuluvar ar mapuvar oa yúyo aire nómelva ar liendelva.” 49 Mal quén mici te, Caiafas, ye náne i héra *airimo loa yanasse, quente téna: “Laume istalde erya nat, 50 ar ualde hanya i ná len aşea in er atan qualuva rá i lien, in i quanda liende lá nauva nancarna.” 51 Mal ta uas quente insenen, mal pan anes i héra *airimo, quentes ve Erutercáno i náne Yésus martyana qualien i lienden, 52 ar lá rie i lienden, mal polieryan comya mir er i Eruhíni i nar vintane. 53 Etta sana aurello carnelte panor nahtien se,
54 Etta Yésus ua ambe vantane pantave mici Yúrar, mal oantes talo i nórenna hare i ravandanna, ostonna estaina Efraïm, ar tasse lemnes as hildoryar. 55 Sí i Lahtie Yúraron hare né, ar rimbali lender ama et i ménallon poitien inte.
56 Etta cestanelte Yésus ar quentelte, quén i exenna: “Mana sánalde? I laume tuluvas i aşarenna?” 57 I hére *airimor ar i Farisar náner cániéla i qui aiquen ista masse eas, mauya sen nyare, polieltan mapa se. 
RANTA 12
Sie Yésus, auri enque nó i aşar, túle Vetanianna, yasse enge Lásarus ye Yésus ortane qualinallon. 2 Etta carnelte sen *şinyemat, ar Marşa *veuyane, mal Lásarus enge imíca i cainer ara i sarno óse. 3 Tá María nampe *lungwe níşima millova – anwa, ammirwa *alanarda – ar *elpane Yésuo talu ar *parahtane taluryat findileryanen. I ne i níşima millo quante i coa. 4 Mal Yúras Iscariot, quén mici hildoryar, ye *vartumne se, quente: 5 “Manen níşima millo sina úne vácina lenári húmi nelden ar i tyelpe antana i únain?” 6 Quentes si, lá pan i únar náner valdie sen, mal pan anes arpo: Samila i tyelpecolca nampes yar náner panyane sasse. 7 Etta eque Yésus: “Áva hranga se! Lava sen hepitas i auren yasse nauvan talana sapsanyanna. 8 An i únar illume samuvalde mici le, mal ní ualde illume same.”
	9 Íre hoa şanga Yúraiva hanyaner in eas tasse, túlelte, lá rie Yésunen, mal yú cenien Lásarus, ye ortanes qualinallon. 10 Mal i hére *airimor carner panor nahtien yú Lásarus, 11 pan issenen rimbali Yúraron lender tanna ar sáver Yésusse. 
	12 I hilyala auresse, íre i hoa şanga ya náne túlienwa i aşarenna hlasse i Yésus túla Yerusalemenna, 13 nampelte olvali *nindornion ar etemenner velien se. Ar yámelte: “Hosanna! Aistana ná ye tule i Héruo essenen, i aran Israélo!” 14 Mal híriéla nessa *pellope hamunes senna, ve técina ná: 15 “Áva ruce, Síoniel! Yé! Aranelya túla, hamila *pellopeo onnasse.” 16 I hildor uar hanyane nati sine i yestallo, mal íre Yésus náne carna alcarinqua, tá enyaldelte manen nati sine náner técine pa se ar i carnelte sie sen.
	17 Sie *vettaner i queni i enger óse íre yaldes Lásarus et i noirillo ar se-ortane qualinallon. 18 Sinen i şanga, pan hlasselte i carnes tanwa sina, yú velder se. 19 Etta i Farisar quenter mici inte: “Cenilde i polilde care munta. Yé! I mar elendie cata se.”
	20 Enger Hellenyali mici i lender ama *tyerien i aşaresse. 21 Etta túlelte Filipenna ye náne Vestairallo Alileo, ar arcanelte sello, quétala: “Hér, merilme cene Yésus.” 22 Filip túle ar nyarne Andréan. Andréas ar Filip túler ar nyarner Yésun.
	23 Mal Yésus hanquente túna, quétala: “I lúme utúlie yasse i Atanyondo nauva *alcaryaina. 24 Násie, násie quetin lenta: Qui ore erdeo ua lanta mir i talan ar quale, lemyas i erya ore; mal qui qualis, tá colis olya yáve. 25 Ye mele coivierya nancare sa, mal ye teve coivierya mar sinasse varyuva sa oira coivien. 26 Qui aiquen mere *veuya ni, lava sen hilya ni, ar yasse inye ea, tasse yú núronya euva. 27 Sí feanya tarcina ná, ar mana quetuvan? Atar, áni rehta et lúme sinallo! Mal casta sinan utúlien lúme sinanna. 28 Atar, á *alcarya esselya!” Etta óma túle et menello: “Yúyo *alcaryanenyes ar *alcaryauvanyes ata!”
	29 Etta i şanga ya tarne tasse ar sa-hlasse quente in anes hundie. Exeli quenter: “Vala acarpie senna.” 30 Yésus hanquente ar eque: “Óma sina ua túle ninya márien, mal *lenyan. 31 Sí mar sina námaina ná, sí i túr mar sino nauva hátina ettenna! 32 Ar inye, íre nauvan ortana et cemello, tucuva ilye atani ninna.” 33 Mal sá quentes tanien i nostale qualmeo ya qualumnes. 34 Etta i şanga hanquente senna: “Ahlárielme i Şanyello i termare i Hristo tennoio, ar manen lertal quete i mauya i Atanyondon náve ortana? Man ná Atanyondo sina?” 35 Yésus etta quente téna: “I cala euva mici le an şinta lúmesse. Á vanta íre samilde i cala, hya mornie turúva le, an ye vanta i morniesse ua ista yasse lelyas. 36 Íre samilde i cala, sava i calasse, i nauvalde yondor calo.”
	Nati sine Yésus quente, ar oantes ar nurtane inse tello. 37 Mal ómu anes cáriéla ta rimbe tanwali opo te, ualte sáve sesse, 38 *amaquatien i quetta ya quente Yesaia i Erutercáno: “Héru, man asávie ya ahlárielme? Ar i Héruo ranco, ana man anes apantana?” 39 I cesta yanen ua ence tien save ná i ata Yesaia quente: 40 “Acáries hendultat laceníti ar endalta sarda, i ualte cene hendultanten ar hanya endaltanen ar quere inte, i nestumnenyet.” 41 Yesaia quente nati sine pan cennes alcarerya ar carampe pa se. 42 Ananta rimbali yú i turcoron sáver sesse, mal Farisainen ualte *etequentane se, i lá nauvanelte hehtane i *yomencoallo. 43 An mélelte i alcar atanillon ambe lá i alcar Erullo.
	44 Mal Yésus yáme ar eque: “Ye save nisse ua save nisse, mal yesse ni-mentane, 45 ar ye cene ní cene yú ye ni-mentane. 46 Utúlien ve cala mir i mar, in ilquen ye save nisse ua lemyuva i morniesse. 47 Mal qui aiquen hlare quetienyar ar ua cime tai, inye ua name se, an túlen, lá namien i mar, man rehtien i mar.  48 Ye *úcime ní ar ua came quetienyar same ya name se. I quetta ya inye equétie ná ya namuva se i métima auresse; 49 pan inye ua equétie imninen, mal i Atar ye ni-mentane, isse ánies nin canwa pa ya quetuvan ar carpuvan. 50 Ar istan i canwarya oira coivie ná. Etta, i nati yar quetin – tambe i Atar equétie tai ninna, sie carpan.
RANTA 13
Nó i aşar i Lahtiéno Yésus sinte i sí lúmerya utúlie autien mar sinallo menien i Atarenna, ar méliéla véraryar i enger i mardesse, méleset tenna i metta. 2 Mátanelte i şinyemat, ar i Arauco náne no¨vo pániéla mir endarya Yúras Iscariot Símondion i se-*vartumnes. 3 Yésus, istala in i Atar ánie ilye nati máryanta, ar in ettúles Erullo ar menuva Erunna, 4 oronte i şinyematello ar panyane oa larmaryar. Nampes *paşelanne ar *quiltane inse. Epeta ulyanes nén mir salpe, ar *yestanes sove i hildoron talu ar *parahta tú i *paşelannenen yanen anes *quiltana. 6 Sie túles Símon Péterenna. Hé quentes senna: “Heru, ma sóval talunyat?” 7 Yésus hanquente ar eque henna: “Ya cáran ual hanya sí, mal hanyuvalyes apa nati sine.” 8 Símon Péter quente senna: “Elye laume oi sovuva ninye talu!” Yésus hanquente henna: “Qui uan sove lye, ual same ranta óni.” 9 Símon Péter quente senna: “Heru, lá talunyat erye, mal yú mányat ar carinya!” 10 Yésus quente henna: “Ye osóvie inse ua same maure i *aiqua nauva sóvina hequa taluryat, mal aqua poica ná. Ar elde nar poice – mal lá illi.” 11 An sintes i nér vartala se. Etta quentes: “Ualde illi poice.”
	12 Sóviéla talultat ar mápiéla larmaryar cainunes ata ara i sarno ar quente téna: “Ma istalde ya acárien len? 13 Quetilde ninna, *Peantar ar Heru, ar quetilde mai, an ta nanye. 14 Etta, qui inye, i Heru ar i *Peantar, sóve taluldat, yú lenya rohta ná i sovilde quén i exeo talu. 15 An apánien len *epemma, i ve inye acárie, yú elde caruvar. 16 Násie, násie quetin lenna: Núro ua túra epe herurya, hya mentana quén lá ye mentane se. 17 Qui istalde nati sine, valime nalde qui carilde tai. 18 Uan quete pa le illi; istan i icílien. Mal martas *amaquatien i tehtele: Ye mante massanya equérie pontirya ninna. 19 Lú sinallo nyarin len nó martas; sie, íre martuvas, savuvalde in inye sé ná. 20 Násie, násie quetin lenna: Ye came aiquen ye inye menta came ní, ar ye came ní, came ye ni-mentane.”
	21 Apa quetie nati sine, Yésus náne tarcina fairesse, ar *vettanes ar quente: “Násie, násie quetin lenna: Quén imíca le *vartuva ni.” 22 I hildor yenter quén i exenna, lá hanyala pa man quentes. 23 Epe Yésuo súma caine quén hildoryaron, ye Yésus méle. 24 Etta Símon Péter hiutane quén tananna ar eque senna: “Nyara man ná pa ye quétas!” 25 Sie i hildo, talta Yésuo ambostenna, quente senna: “Heru, man náse?” 26 Etta Yésus hanquente: “Náse yen antauvan i ranta massava ya sumban.”Sumbiéla i ranta sa-antanes Yúras yondoryan Símon Iscáriot. 27 Ar cámiéla i ranta, tá Satan mittane he. Etta Yésus quente henna: “Ya cáral, ása care lintiénen!” 28 Mal *úquen imíca i cainer ara i sarno sinte i casta yanen quentes henna.si. 29 An ennoli sanner, pan Yúras sáme i tyelpecolca, i Yésus quente senna: “Vaca yaiva samilve maure i aşaren,” hya i hé antauva nat i penyain. 30 Etta, cámiéla i ranta, hé etemenne mí imya lú. Ar enge lóme. 
	31 Sie, apa hé etemenne, Yésus quente: “Sí i Atanyondo ná *alcaryaina, ar Eru *alcaryaina ná issen. 32 Qui Eru *alcaryaina ná issenen, Eru immo yú *alcaryauva sé, ar *alcaryauvases rongo. 33 Hinyar, ean aselde an şinta lúmesse. Cestuvalden, ar tambe quenten i Yúrannar: Yanna inye auta elde uar pole tule, síve quetin yú eldenna sí. 34 Vinya axan antan len: mele quén i exe. Aqua ve inye emélie le, sie yú elde na meluvar quén i exe. 35 Sinen illi istuvar i nalde hildonyar, qui samilde melme mici inde.”
	36 Símon Péter quente senna: “Heru, manna autal?” Yésus hanquente: “Yanna autan ual pole hilya ni sí, mal hilyuval apa.” 37 Eque senna Péter: “Heru, manen uan pole hilya lye sí? Antauvan coivienya elyen!” 38 Yésus hanquente: “Ma antauval coivielya inyen? Násie, násie quetin lyenna: Tocot laume lamyuva nó alálielyen nel.”
RANTA 14
”Áva lave endaldan náve tarcina. Sava Erusse; sava yú nisse. 2 I coasse Atarinyava ear rimbe şambeli. Qui lá, nyarnen len, pan autan manwien nóme len. 3 Ente, qui autan ar manwa nóme len, entuluvan ar le-camuva inyenna, i yasse inye ea yú elde euvar. 4 Ar yanna autan istalde i tie.”
	5 Eque senna Tomas: “Heru, ualme ista yanna autal. Manen istalme i tie?” 6 Yésus quente senna: “Inye i tie ar i nanwie ar i coivie. *Úquen tule i Ataranna hequa ter ní. 7 Au sintelden, sintelde yú Atarinya. Lú sinallo istaldes ar ecénieldes.”
	8 Eque senna Filip: “Heru, ámen tana i Atar, ar ta farya men.” 9 Yésus quente senna: “Ta andave engien aselde, Filip, ananta ual ista ni? Ye ecénie ní ecénie i Atar. Manen ece lyen quete: Ámen tana i Atar – ? 10 Ma ual save in inye ea i Ataresse ar i Atar inyesse? I nati yar quetin lenna uan quete et inyello, mal i Atar ye lemya nisse cára cardaryar. 11 Á save in inye ea i Ataresse ar i Atar inyesse; qui lá, á save i cardainen ve taiti! 12 Násie, násie quetin lenna: Ye save nisse, isse caruva yú i cardar yar inye care; ar caruvas cardar túre lá tai, pan inye auta i Atarenna. 13 Ar ilqua ya arcalde essenyanen, ta caruvan, in i Atarn nauva *alcaryana i Yondonen. 14 Qui arcalde nat essenyanen, caruvanyes.
	15 Qui melilden, himyuvalde axaninyar, 16 ar inye arcuva i Atarello, ar antauvas len hyana şámo ya euva aselde tennoio, 17 i Faire nanwiéva, ya i mar ua pole came, pan loitas cene sa ar ista sa véla. Elde istar sa, pan lemyas aselde ar ea lesse. 18 Uan hehtuva le *nostarence. Túlan lenna. 19 Apa an şinta lúme i mar ua cenuva ni ambe, mal elde cenuvar ni, pan nanye coirea ar elde nauvar coirie. 20 Enta auresse istuvalde in inye ea Atarinyasse ar elde nisse ar inye lesse. 21 Ye same axaninyar ar himya tai, isse ná ye mele ni. Ente, ye mele ní nauva mélaina lo Atarinya, ar inye meluva se ar apantuva imne sen.”
	22 Yúras, lá Iscáriot, quente senna: “Heru, mana amartie, pan apantuval imle men ar lá i marden?” 23 Yésus hanquente ar eque: “Qui aiquen mele ni, himyuvas quettanya, ar Atarinya meluva se, ar tuluvamme senna ar maruvat óse. 24 Ye ua mele ni ua himya quettanyar, ar i quetta ya hláral ua ninya, mal i Ataro ye ni-mentane. 
	25 Íre lemyan aselde equétien nati sine len. 26 Mal i şámo, i Aire Fea, ye i Atar mentauva essenyanen, isse peantauva le pa ilye nati ar tyaruva le enyale ilqua ya nyarnen len. 27 Raine tyarin lemya aselde, rainenya antan len. Uan anta sa ve i mar anta. Áva lave endaldan náve tarcina hya ruhtana! 28 Hlasselde i quenten lenna in autan ar nanwenuva lenna. Au mélelden, sámelde alasse menienyanen i Atarenna, pan i Atar ná túra lá ni. 29 Ar sí anyárien len nó martas, in, íre é martas, savuvalde. 30 Uan carpuva ole aselde ho sí, an i mardo turco túla. Ar uas same túre or ni, 31 mal in istuva i mar i melin i Atar, etta cáran ve i canwa ya i Atar ánie nin. Á orta, alve lelya silo!”
RANTA 15
”Inye i nanwa liantasse, ar Atarinya i *alamo ná. 2 Ilya olva nisse lá colila yáve mapas oa, ar ilya ya cole yáve poitas, colieryan amba yáve. 3 Elde nar *nollo poice i quettanen ya equétien len. 4 Á lemya nisse, ar inye lesse. Tambe i olva ua pole cole yáve qui uas lemya mí liantasse, síve elde uar pole, qui ualde lemya nisse. 5 Inye i liantasse ná, elde nar i olvar. Ye lemya nisse, ar ní sesse, isse cole olya yáve; pan oa nillo polilde care munta. 6 Qui aiquen ua lemya nisse, náse hátina ettenna ve olva ar ole parca, ar queni hostar tane olvar ar hatir tai mir i ruine, ar nalte urtane. 7 Qui lemyalde nisse ar quetienyar lemyar lesse, á arca ilqua ya merilde, ar martuvas len. 8 Atarinya *alcaryaina ná sinen, i colilde olya yáve ar tanar inde ve hildonyar. 9 Síve i Atar emélie ní ar inye emélie lé, á lemya melmenyasse! 10 Qui himyalde axaninyar, lemyuvalde melmenyasse, síve inye ihímie i Ataro axani ar lemya melmeryasse.
	11 Nati sine equétien len, in alassenya euva lesse ar alasselda nauva carna quanta. 12 Si axaninya ná, i melilde quén i exe ve emélien lé. 13 *Úquen same melme túra lá si, i quén anta coivierya meldoryain. 14 Elde nar meldonyar qui carilde ya canin len. 15 Uan ambe esta le móli, pan mól ua ista ya herurya care. Mal estanienye le meldor, an ilqua ya ahlárien Atarinyallo acárien sinwa len. 16 Elde uar cille ní, mal inye cille lé, ar apánien le etemenien ar colien yáve, ar yávelda lemyuva, in i Atar len-antauva ya arcalde essenyanen. 17 Nati sine canin len, i meluvalde quén i exe. 18 Qui i mar teve le, istalde i téves ní nó le. 19 Au anelde ranta i mardo, i mar méle vérarya. Mal pan ualde ranta i mardo, mal inye icílie le et i mardello, sinen i mar teve le. 20 Enyala i quetta ya quenten lenna: Mól ua túra lá herurya. Qui ní roitanelte, yú lé roituvalte. Qui ihímielte quettanya, himyuvalte yú lenya. 21 Mal caruvalte ilye nati sine len essenyanen, pan ualte ista ye ni-mentane. 22 Au uan túle ar carampe téna, ualte sáme úcare; mal sí ualte same casta antáven pa úcarelta. 23 Ye teve ní teve yú Atarinya. 24 Qui uan acárie mici te i cardar yar *úquen hyana acárie, ualte sáme úcare; mal sí ecénielte ar eyétielte ní ar Atarinya véla. 25 Mal martas *amaquatien i quetta técina Şanyeltasse: Tévelten pen casta. 26 Íre i Şámo tuluva ye inye mentuva lenna i Atarello, i Faire nanwiéva, ye ettule i Atarello, isse *vettuva pa ní; 27 yú lé *vettuvar, pan engielde asinye i yestallo.”
RANTA 16 
”Nati sine equétien lenna i lá nauvalde tyárine lanta. 2 Queni le-hehtuvar et i *yomencoallo. É i lúme túla yasse ilquen le-nahtala savuva i sie *veuyas Eru. 3 Mal caruvalte nati sine pan ualte ista i Atar hya ní véla. 4 Ono nati sine equétien lenna in enyaluvalde i nyarnen len pa tai íre lúmelta tule. 5 Nati sine uan quente lenna i yestallo, pan engen aselde. 5 Mal sí autan yenna ni-mentane, ananta úner mici le maquete ninna: Manna autal? 6 Mal pan equétien nati sine, naire aquantie endalta. 7 Mal nyáran len i nanwie: Ná len aşea i autan. An qui uan auta, i Şámo laume tuluva lenna, mal qui autan, mentauvanyes lenna. 8 Ar íre isse tuluva tyaruvas i mar save, pa úcare ar pa failie ar pa namie: 9 pa úcare, pan ualte save nisse, 10 pa failie, pan autan i Atarenna ar ualde cenuva ni ambe, 11 pa namie, pan mar sino turco anaie námina.
	12 En samin rimbe natali quetien lenna, mal ualde pole colitat sí. 13 Ono íre isse tuluva, i Faire nanwiéva, tulyauvas le mir i quanda nanwie, an uas quetuva et immollo, mal yar hlaris quetuvas, ar caruvas sinwe len yar tuluvar. 14 Isse taluva nin alcar, pan camuvas et ninyallon ar caruvas tai sinwe len. 15 Ilye i nati yar i Atar same ninye nar. Tanen quenten i camis et ninyallon ar care tai sinwe len. 16 Apa şinta lúme ualde cenuva ni ambe, ar apa an şinta lúme encenuvalden.” 
	17 Etta ennoli hildoryaron quenter, quén i exenna: “Mana tea si ya quetis venna: Apa şinta lúme ualde cenuva ni ambe, ar apa an şinta lúme encenuvalden, ar: Pan autan i Atarenna – ?” 18 Sie quentelte: “Mana tea si ya quetis: şinta lúme? Ualve hanya ya quétas.” 19 Yésus sinte i mernelte ceşitas, ar quentes téna: “Ma céşalde mici inde pa si, pan quenten: Apa şinta lúme ualde cenuva ni, ar apa an şinta lúme encenuvalden – ? 20 Násie, násie quetin lenna: Samuvalde nier ar nauvalde yaimie, mal i mar nauva valima; ono nairelda nauva vistana mir alasse. 21 Nís, íre cólas lapse, same naire, pan lúmerya utúlie; mal íre ocólies i hína, uas ambe enyale şangierya, alasseryanen in atan anaie nóna mir i mar. 22 Sie yú elde samir naire sí. Mal cenuvan le ata, ar endalda samuva alasse, ar *úquen mapuva alasselda lello. 23 Ar aure entasse ualde maquetuva ninna pa erya nat. Násie, násie quetin lenna: Ilqua ya arcalde i Atarello essenyanen antauvas len. 24 Tenna sí ualde ararcie erya nat essenyanen. Á arca ar camuvalde, i alasselda nauva quanta.
	25 Nati sine equétien lenna sestiessen. Lúme túla yasse uan ambe quetuva len sestiessen, mal pantave nyaruvan len pa i Atar. 26 Lúme entasse ualde arcuva erya nat essenyanen, ar uan quete len in inye arcuva i Atarello pa le. 27 An i Atar immo mele le, pan elde emélier ní ar asávier in inye ettúle Erullo. 28 Etutúlien i Atarello ar utúlie mir i mar. Ente, autan i mardello ar mene i Atarenna. 
	29 Hildoryar quenter: “Yé! Sí quétal pantave, ar ual quete sestie! 30 Sí istalme in istal ilye nati ar ual same maure in aiquen ceşuva lye. Sinen istalme in ettúlel Erullo.” 31 Yésus hanquente téna: “Sí savilde? 32 Yé! I lúme túla, é utúlies, yasse nauvalde vintane ilquen véra coaryanna, ar ní hehtuvalde erinqua, ananta uan erinqua, pan i Atar ea óni. 33 Equétien nati sine lenna, in inyenen samuvalde raine. Mar sinasse samilde şangie, mal sama verie! Inye utúruye i mar.”
RANTA 17 
Yésus quente nati sine, ar ortala henduryat menelenna eques: “Atar, i lúme utúlie; á tala alcar Yondotyan, i Yondotya taluva alcar tyén, 2 pan ánietye sen hére or ilya hráve, i antauvas oira coivie illin i ánietye sen. 3 Si oira coivie ná, in istalte tyé, i erya nanwa Aino, ar ye mentanetye, Yésus Hristo. 4 Tyen atálien alcar cemende, telyala i molie ya ánietye nin carien. 5 Ar sí, Atar, áni care alarinqua ara tyé i alcarnen ya sámen ara tyé nó i mar enge!
	6 Ápantien essetya i atanin i antanetye nin et i mardello. Anelte vératyar, ar antanetyet inyen, ar ihímielte quettatya. 7 Sí istalte in ilye nati yar antanetye nin nar tyello, 8 an i quetier yar antanetye nin ánien tien, ar acámieltet ar é istalte i tyé mentane ni. 9 Arcan pa te. Uan arca pa i mar, mal pa i ánietye nin, pan nalte vératyar, 10 ar ilye natinyar nar vératyar ar vératyar nar ninye, ar anaien carna alcarinqua mici te.
	11 Ente, uan ea ambe i mardesse, mal té ear i mardesse, ar inye túla tyenna. Aire Atar, áte varya véra essetyan ya ánietye nin, i nauvalte er, ve vet. 12 Íre engen aselte varyanenyet véra essetyan, ar ehépienyet, ar úner mici te nancarna ná hequa ye nancaruvaina né, *amaquatien i tehtele. 13 Mal sí túlan tyenna, ar quetin nati sine i mardesse i samuvalte quanta alassenya intesse. 14 Ánien quettatya tien, mal i mar etévie te, pan ualte ranta i mardo, ve inye ua ranta i mardo.
	15 Arcan tyello, lá i mapatyet et i mardello, mal i varyatyet ulcullo. 16 Ualte ranta i mardo, ve inye ua ranta i mardo. 17 Áte airita i nanwiénen; quettatya nanwie ná. 18 Ve mentanetye ní mir i mar, yú inye mentane té mir i mar. 19 Ar airitan imne tien, i nauvalte airinte i nanwiénen. 
	20 Arcan, lá pa té erinque, mal yú pa i savir nisse quettaltanen, 21 i nauvalte illi er, síve tyé, Atar, ea nisse ar inye tyesse, i yú té euvar vetse, in i mar savuva i tyé mentane ni. 22 Ente, i alcar ya ánietye nin ánien tien, i nauvalte er, síve vét er nát, 23 ní tesse ar tyé nisse, i nauvalte cárine ilvane mir er, in i mar istuva i tyé mentane ni ar i méletyet, ve méletye ní. 24 Atar, merin i yasse inye ea, yú i ánietye nin euvar asinye, i cenuvalte alcarinya ya ánietye nin, pan méletye ni nó i mar tulcana né. 25 Faila Atar, i mar ua ista tye, mal inye ista tye, ar queni sine istar i tyé mentane ni. 26 Ar acárien essetya sinwa tien ar caruvanyes sinwa ata, in euva tesse i melme yanen méletye ní, ar inye tesse. 
RANTA 18 
Apa quetie nati sine, Yésus etemenne as hildoryar olla i nelle estaina Cirron, nómenna yasse enge tarwa, ar isse ar hildoryar mittaner sa. 2 Mal yú Yúras, ye *vartane se, sinte i nóme, pan Yésus rimbe lúlissen velde as hildoryar tasse. 3 Etta Yúras nampe i ohtarhosta ar cánoli i hére *airimoron ar Farisaron ar túle tanna, talala *narrundor ar calmar ar carmar. 4 Sie Yésus, istala ilye i nati tuluvaila senna, lende ompa ar quente téna: “Mana cestalde?” 5 Hanquentelte: “Yésus Nasaretello.” Eques téna: “Inye sé.” Yú Yúras, ye *vartane se, tarne mici te.
	6 Mal íre quentes téna: “Inye sé,” tarnelte nan ar lantaner i talamenna. 7 Etta hanquentes téna ata: “Man cestalde?” Quentelte: “Yésus Nasaretello.” 8 Yésus hanquente: “Equétien lenna in inye ná sé. Etta, qui ní cestalde, lava tien auta” 9 – *amaquatien i quetta ya quentes: “Imíca i antanetye inyen úner ná nin vanwa.” 
	10 Tá Simon Péter, ye sáme macil, tunce sa ar pente i héra *airimo núro ar aucirne forya hlarya. I núro esse Malcus né. 11 Mal Yésus quente Péterenna: “Á panya macilelya i vainesse! I yulma ya i Atar ánie nin, lau sucuvanyes?”
	12 Tá i ohtarhosta ar i *tuxantur ar i cánor i Yúraron namper Yésus ar nunter se. 13 Tulyaneltes minyave ana Annas, an sé náne i atar veriryo Caiafas, ye náne i héra *airimo loa yanasse.  14 Caiafas né ye quente i Yúrannar i náne tien aşea i erya atan qualle rá i lien.
	15 Mal Símon Péter ar hyana hildo hilyanet Yésus. Sana hildo náne sinwa i héra *airimon ar túle as Yésus mir i paca i héra *airimóva, 16 mal Péter lemne i ettesse ara i ando. Etta i hyana hildo, ye náne sinwa i héra *airimon, ettúle ar carampe yenna tirne i ando ar tulyane Péter minna. 17 Tá i vende ye tirne i ando quente: “Ma ua yú elye i hildoron sana atano?” Isse hanquente: “Uan.”   
18 I núror ar i cánor náner cáriela *hyulmaruine, an ringa né, ar tarnelte *lautala inte. Yú Péter tarne aselte *lautala inse.
19 Tá i héra *airimo maquente Yésunna pa hildoryar ar pa peantáverya. 20 Yésus hanquente senna: “Acarpien i mardenna pantave. Illume peantanen *yomencoasse ar i cordasse, yasse ilye Yúrar tulir uo, ar quenten munta nuldiesse. 21 Mana i casta yanen ní céşal? Ceşa i hlasser ya quenten téna. Yé! Té istar ya quenten.” 22 Apa quentes nati sine, quén i cánoron i tarner ara se palpane Yésus i cendelesse ar eque: “Ma hanquétal i héra *airimonna sie?” 23 Yésus hanquente senna: “Qui quetin ya raica ná, á *vetta pa i raicie, mal qui quenten ya vanima ná , mana castalya palpien ni?” 24 Tá Annas se-mentane nútina Caiafas i héra *airimonna. 
	25 Sí Símon Péter tarne *lautala inse. Tá quentelte senna: “Ma ua yú elye mici hildoryar?” Sa-lalanes ar eques: “Uan.” 26 Imíca i móli i héra *airimo enge quén i onosso i nero yeo hlas Péter aucirne, ar eques: “Ma uan cenne lyé i tarwasse óse?” 27 Mal Péter lalane sa ata, ar mí imya lú tocot lamyane.
	28 Tá tulyanelte Yésus Caiafasello i túriondenna i nórecánova. Sí arinya né. Mal té uar mittane i túrion i nórecánova, lá olien úpoice, mal lertumnelte mate i *lahtiémat. 29 Tá Piláto ettúle téna ar quente: “Mana i ongwe ya quétalde nér sina acárie?” 30 Hanquentelte senna: “Au nér sina úne *ongwemo, ualme antane se olla lyenna.” 31 Tá eque téna Piláto: “Elde áse mapa ar áse name şanyeldanen.” I Yúrar quenter senna: “Ualme lerta nahta aiquen” 32 – *amaquatien i quetta ya Yésus quente tanáven i nostale qualmeo ya qualumnes. 
	33 Etta Piláto lende mir i túrion i *nórecánova ar yalde Yésus ar quente senna: “Ma elye ná i aran Yúraron?” 34 Yésus hanquente: “Ma quetil si imlenen, hya ma exeli acarpier lyenna pa ní?” 35 Piláto hanquente: “Lau inye Yúra ná? Véra liendelya ar i hére *airimor antaner lye olla inyen. Mana acáriel?” 36 Yésus hanquente: “Aranienya ua mar sino. Au aranienya né mar sino, núronyar mahtaner, in inye lá nauva antana olla i Yúrain. Mal sí aranienya ua silo.” 
	37 Etta Piláto quente senna: “Sie nalye aran?” Yésus hanquente: “Elye quéta i nanye aran. Nat sinan anaien nóna, ar nat sinan utúlien mir i mar, i *vettuvan pa i nanwie. Ilquen ye ná i nanwiéno lasta ómanya.” 38 Eque senna Piláto: “Mana nanwie?”
	Quétiela si etemennes ata i Yúrannar ar quente téna: “Uan hire cáma sesse. 39 Mal samilde haime i senin len nér i Lahtiesse. Ma merilde, tá, i senuvan len i aran Yúraron?” 40 Tá yámelte ata, quetila: “Lá nér sina, mal Varavas!” Ono Varavas náne pilu.
RANTA 19
Tá Piláto etta nampe Yésus ar rípe se. 2 Ar i ohtari carner ríe neceliva ar sa-panyaner caryasse ar hanter helinwa larma *os se, 3 ar túlelte epe se ar quenter: “Aiya, Aran Yúraron!” Ar palpaneltes i cendelesse. 4 Ar Piláto etelende ata ar quente téna: “Cena! Talanyes ettenna lenna ata, in istuvalde in uan hire cáma sesse.” 5 Etta Yésus ettúle, colila i ríe neceliva ar i helinwa larma. Ar quentes téna: “Ela i atan!” 6 Mal íre i hére airimor ar i cánor cenner se, yámelte quetila: “Áse tarwesta! Áse tarwesta!” Piláto quente téna: “Elde áse mapa ar áse tarwesta, an inye ua hire cáma sesse.” 7 I Yúrar hanquenter senna: “Samilme şanye, ar sana şanyenen náse valda qualmeo, pan acárien inse Eruo yondo.”  
8 Etta, íre Piláto hlasse quetie sina, anes ambe ruhtana, 9 ar lendes mir i túrion ata ar eque Yésunna: “Mallo tulilye?” Mal Yésus ua antane sen hanquenta. 10 Etta Piláto quente senna: “Ma ual carpa ninna? Ma ual ista in inye same hére lye-senien ar hére lye-tarwestien?” 11 Yésus hanquente senna: “Laume sámel hére or ní qui únes antana lyen táriello. Sinen i nér ye antane ni olla lyen same ambe túra úcare.” 
12 Etta Piláto cestane lé senien se. Mal i Yúrar yámer, quétala: “Qui senil nér sina, ualye meldo i Táraráno! Ilquen ye care inse aran amorta i Táraranna!” 13 Etta Piláto, hláriéla quettar sine, talle Yésus ettenna, ar hamunes to námohammarya nómesse estaina i Sarna Paca, hya Heveryasse Appaşa.  14 Sí enge i manwie i Lahtiéva; náne *os i nertea lúme. Ar quentes i Yúrannar: “Ela aranelda!” 15 Mal yámelte: “Áse mapa oa, áse mapa oa! Áse tarwesta!” Piláto quente téna: “Ma tarwestuvan aranelda?” I hére *airimor hanquenter: “Ualme same aran hequa i Táraran!” 16 Tá, etta, antanes Yésus olla tien tarwestien.
	Sie nampelte Yésus. 17 Colila tarwerya insen etemennes i nómenna estaina *Caraxomen, yó Heverya esse Olyoşa ná. 18 Tasse tarwestaneltes, ar exe atta óse, quén foryaryasse ar quén hyaryaryasse, as Yésus i endesse. 19 Piláto tence yú tanwa ar panyane sa i tarwesse. Náne técina: “Yésus Nasaretello, Aran Yúraron.” 20 Sie rimbali i Yúraron hentaner tanwa sina, pan i nóme yasse Yésus náne tarwestana caine har i ostonna, ar anes técina Heveryasse, Latinde ar Hellenyasse. 21 Mal i hére airimor Yúraron quenter Pilátonna: “Áva tece: Aran Yúraron, mal i quentes: Inye ná Aran Yúraron.” 22 Piláto hanquente: “Ya etécien etécien.” 
	23 I ohtari, íre tarwestanelte Yésus, namper larmaryar ar carner mittar canta, er mitta ilya ohtaren, ar nampelte yú lauperya. Mal i laupe náne pen yanwe, vérina ve erya mitta telmello talmanna. 24 Etta quentelte, quén i exenna: “Ávalve narca sa, mal alve hate *şanwar pa man samuva sa” – *amaquatien i tehtele ya quete: “Hyarnelte larmanyar mici inte, ar pa laupenya hantelte *şanwar.” Ar i ohtari é carner sie.
	25 Tarner ara Yésuo tarwe amillerya ar amilleryo néşa, María verirya Clópas, ar María Mahtaléne. 26 Sie, íre Yésus cenne amillerya ar i hildo ye méles tarila tasse, quentes amilleryanna: “Nís, ela yondotya!” 27 Tá quentes i hildonna: “Ela amillelya!” Ar sana lúmello i hildo nampe se mir véra coarya. 
	28 Epeta, íre Yésus cenne in ilqua telyana ná, quentes *amaquatien i tehtele: “Nanye soica.” 29 Enge tasse salpa quanta sára limpeo, ar panyanelte hwan ehtisse ar tulune sa antoryanna. 30 Apa camie i sára limpe, Yésus quente: “Nás telyana!”, ar láves caryan lanta ar effirne.
	31 Pan si martane i auresse Manwiéva, i Yúrar arcaner Pilálollo i telcoltat nauvat rácine ar i hroar mapane oa, i lá lemyumnelte i tarwesse i sendaresse, an sana sendare túra né. 32 Etta i ohtari túler ar rancer i telcu i minyo ar i exeo *yet nánet tarwestane óse. 33 Mal tulila Yésunna cennelte i náse qualina no¨vo, ar uar rance telcoryat. 34 Ananta quén i ohtarion *terne etterya ehtinen, ar mí imya lú serce ar nén ettúlet. 35 Ar ye sa-ecénie *evettie, ar *vettierya nanwa ná, ar isse ista i nyáras nanwali, i yú elde savuvar. 36 An nati sine martaner *amaquatien i tehtele: “Erya axo hroaryo lá nauva rácina.” 37 Ar ata, hyana tehtele quete: “Yétuvalte yenna *etérielte.”  
	38 Apa nati sine Yósef Arimaşeallo, ye náne Yésus hildo, mal nuldiesse ruciénen i Yúrallon, arcane Pilátollo mapáve oa Yésuo hroa, ar Piláto láve sa. Etta túles ar nampe hroarya oa. 39 Yú Nicorémus, i nér ye túle senna lómisse i yestasse, túle talala ostime níşima suhteva ar *şortoava, *os *lungwi tuxa. 40 Sie nampette Yésuo hroa ar vaitanet sa vaimassen as i níşime laiqui, ve Yúraron haime íre manwalte loico i sapsan. 41 Mal i nómesse yasse anes tarwestana enge tarwa, ar i tarwasse vinya noire, yasse *úquen en náne panyana. 42 Etta panyanette Yésuo hroa sanome, pan ta náne Yúraron aure Manwiéno, ar pan i noire hare né.
RANTA 20
I minya auresse i otsolo María Mahtaléne túle i noirinna arinyave, íre en enge mornie, ar cennes in i ondo mapana oa i noirillo ná. 3 Etta nornes ar túle Símon Péterenna ar i hyana hildonna, ye Yésus méle, ar quente túna: “Amápielte i Heru et i noirillo, ar ualme ista yasse apánieltes.” 3 Tá Péter etemenne as i hyana hildo, ar lendette i noirinna. 4 Yúyo nér nornet, mal i hyana hildo norne linta lá Péter ar túle minya i noirinna, 5 ar cúves ar cenne i lanni caitala tasse, mal uas mittane. 6 Tá Símon Péter túle, hilyala se, ar mittanes i noire. Cennes i vaimar caitala tasse, 7 ar i lanne ya enge caryasse, lá caitala as i vaimar, mal tolúna satya nómesse. 8 Tá i hyana hildo, ye túle minya i noirinna, yú mittane; ar cennes ar sáves. 9 An en uatte sinte i tehtele, i mauyane sen orta qualinallon. 10 Tá i hildor nanwenner marittannar. 
	11 Mal María tarne niessen ara i noire. Ar lan nieryar uller cúves yétien mir i noire, 12 ar cennes vala atta mi ninque háma, quén ara i cas ar quén ara i talu yasse Yésuo hroa náne caitienwa. 13 Quentette senna: “Nís, mana i casta nyenyelyan?” Quentes túna: “Amápielte oa Herunya, ar uan ista yasse apánieltes.” 14 Quetila si quernes inse ar cenne Yésus tarila tasse, mal uas sinte i hé Yésus ná. 15 Yésus quente senna: “Nís, mana i casta nyenyelyan? Man cestal?” Intyala i hé i *tarwandur ná, quentes henna: “Heru, qui elye se-ocólie oa, nyara nin i nóme yasse apánielyes, ar inye se-mapuva oa.” 16 Yésus quente senna: “María!” Querila inse, quentes henna Heveryasse: “Rappóni!” – ya tea *peantar. 17 Yésus quente senna: “Ávani appa, an en uan orortie ama Atarinyanna. Mal mena hánonyannar ar queta téna: Ortan Atarinyanna ar Atareldanna, Ainonyanna ar Ainoldanna.” 18 María Mahtaléne túle ar talle i vinyar i hildonnar: “Ecénien i Heru!”, ar i quentes nati sine senna.
	19 I şinyesse aure yano, i minya ré i otsolo, íre i fennar náner pahte yasse i hilmor enger, ruciénen i Yúrallon, Yésus túle ar tarne mici te ar quente téna: “Raine na len!” 20 Apa quetie si tannes tien máryat ar etserya. Tá i hildor náner valime íre cennelte i Heru. 21 Yésus enquente téna: “Raine na len! Tambe i Atar ementaye ní, síve inye menta lé.” 22 Ar apa quetie si şúyanes téna ar quente téna: “Cama i Aire Fea! 23 Qui apsenilde quenion úcari, nalte apsénine tien; qui tulcalde quenion úcari, nalte tulcane.”
	24 Mal Tomas, quén i yunqueo, estaina i Onóno, úne aselte íre Yésus túle. 25 Sie i hyane hildor quenter senna: “Ecénielme i Heru!” Mal quentes téna: “Qui uan cenuva máryatse i tehtar i taxion, ar uan panya ninya má etseryasse, lá savuvan.” 
	26 Auri tolto apa si hildoryar enger ata i coasse, ar Tomas enge aselte. I fennar náner pahte, mal Yésus túle téna ar quente: “Raine na len!” 27 Tá quentes Tomanna: “Á panya leperelya sís, ar cena mányat, ar á menta málya, ar ása panya etsenyasse; áva na pen savie, mal savila.” 28 Tomas hanquente senna: “Herunya ar Ainonya!” 29 Yésus quente senna: “Ma savil ceniénen ni? Valime nar i uar ecénie ananta savir.”
	30 Yésus carne yú rimbe hyane tannali epe i hildor, yar uar técine parma sinasse; 31 mal sine nar técine i savuvalde i Yésus ná i Hristo, i Eruion, ar i sávala samuvalde coivie esseryanen.
RANTA 21  
Apa nati sine Yésus apantane inse i hildoin ata ara Ear Tiverias; ar apantanes inse sie: 2 Enger uo Símon Péter ar Tomas, estaina i Onóno, ar Natanael Cánallo Alileo ar Severaio yondor ar exe atta hildoryaron. 3 Símon Péter quente téna: “Ménan raitien halar.” Quentelte senna: “Yú elme túlar aselye.” Etemennelte ar lender mir i lunte, mal ter lóme yana raitanelte munta. 
	4 Mal íre arin túle, Yésus tarne i fárasse, ono i hildor uar hanyane i náse Yésus. 5 Tá Yésus quente téna: “Hinyar, ma ualde same halar?” Hanquentelte senna: “Ualme.” 6 Quentes téna: “Hata i rembe i foryasse i lunteo ar hiruvalde halali!” Sie hanteltes, ar tá ualte polde tucitas ama i liyúmenen halaiva. 7 Etta i hildo ye Yésus méle quente Péterenna: “Náse i Heru!” Sie Símon Péter, hlarila i náse i Heru, nunte vaccorya *os oşwerya, an anes helda, ar hantexe mir i ear. 8 Mal i hyane hildor túler i luntenen – an únelte haire nórello, er *os rangar tuxa –tucila i rembe halaron.
	9 Mal íre *hótarnelte nórenna cennelte caitala tasse *hyulmaruine ar halali caitala sanna, ar massa. 10 Yésus quente téna: “Á tala halali ion raitanelde sí.” 11 Etta Símon Péter lende mir i lunte ar tunce i rembe nórenna, quanta hoe halaron, nelde *lepenquean ar tuxa. Mal ómu anelte ta rimbe, i rembe úne narcana. 12 Eque téna Yésus: “Tula, sama *arinwat!” Úner i hildoron veryane maquete senna: “Man elye?”, pan sintelte i náse i Heru. 13 Yésus túle ar nampe i massa ar antane sa tien, ar yú i halar. 14 Si náne i neldea lú yasse Yésus apantane inse i hildoin apa anes ortana qualinallon.
	15 Íre anelte mátiéla i *arinwat Yésus quente Símon Péterenna: “Símon Yohánion, ma melil ní ambe lá té?” Eque senna Péter: “Ná, Heru, istalye i nalye melda nin.” Quentes senna: “Á anta matta eulenyain!” 16 Ata eques senna, attea lú: “Símon Péter, ma melilyen?” Quentes senna: “Ná, Heru, istal i nalye melda nin.” Eques senna: “Na mavar mámanyain!” 
	17 Quentes senna neldea lú: “Símon Yohánion, ma nanye melda lyen?” Péter sáme naire pan quentes senna i neldea lú: “Ma nanye melda lyen?” Sie eques senna: “Heru, elye ista ilqua; elye ista i nalye melda nin!” Yésus quente senna: “Á anta matso eulenyain. 18 Násie, násie quetin lyenna: Íre anel ambe nessa, nuntel i quilta *os imle ar vantane yasse mernel. Mal íre nauval yára, rahtuval mályanten ar exe lye-nutuva ar lye-tulyauva yanna ual mere.” 19 Si quentes tanáven i nostale qualmeo yanen talumnes alcar Erun. Ar apa quetie si quentes senna: “Áni hilya.” 
	20 Íre quernes inse, Péter cenne i hildo ye Yésus méle hilyala – i quén ye i *şinyematse náne talta ambostyanna ar quente: “Heru, man ná ye *varta lye?” 21 Etta, íre Péter cenne se, quentes Yésunna: “Heru, mana nér sina caruva?” 22 Eque senna Yésus: “Qui şelmanya ná i lemyuvas tenna tulin, mana ta lyen? Elye áni hilya!” 23 Etta quetie sina etemenne imíca i hildor: “Sana hildo ua qualuva.” Mal Yésus ua quente senna in uas qualuva, mal: “Qui şelmanya ná i lemyuvas tenna tulin, mana ta lyen?”
	24 Isse ná i hildo ye *vetta pa si ar ye etécie nati sine, ar istalme i *vettierya nanwa ná. 25 Mal ear yú rimbe hyane natali yar Yésus acárie. Qui mo tecumne pa ilya erya natto, intyan i lá ea fárea nóme mí mar imma i parmain nála técine.RANTA 1 
Pan rimbali amápier mir má *partie nyarna pa i nati yar amartier mici me, 2 ve acámielmet illon minyave náner astarmor ar núror i quetto, 3 nemne mára yú inyen, har híliéla ilye nati i yestallo, tece tai ve lúmequenta elyen, alcarinqua Şeofílo, 4 istielyan i tanca talma i nation pa yar anaiel peantana.
	5 Mi réryar Herol, aran Yúreo, enge *airimo estaina Secaría, i hyariéno Avio, ar sámes veri Árono selyeron, ar esserya náne Elísavet. 6 Ar anette yúyo faile epe Eru, vantala ilye i axanissen ar şanyessen mi ilvana lé. 7 Mal lá enge hína asette, an Elísavet ua polde nosta, ar yúyo sámet rimbe loali. 
	8 I lú túle *ciltieryanna, ar carnes i *airimo molie epe Eru. 9 Hatiénen *şanwar, ve i *airimoron lé náne, lantane senna mene mir i Héruo yána urtáven *nisque. 10 Ar i quanda rimbe i lieo táraner hyamila i ettesse i lúmesse urtáveo *nisque.
	11 Tá i Héruo vala tannexe sen, tarila foryasse i *yangwava *nisqueva. 12 Mal Secaría náne tarcina ceniénen se, ar caure lantane senna. 13 Mal i vala quente senna: “Áva ruce, Secaría, an arcandelya anaie hlárina, ar Elísavet verilya nauva amil yondon lyen, ar alye anta sen i esse Yoháno.  14 Ar samuval alasse ar márie, ar rimbali nauvar valime pan anaies nóna,
15 an nauvas túra epe i Héru, ar limpe ar polda yulda ávas suce, ar nauvas quátina Aire Feanen aqua et amilleryo mónallo. 16 Ar rimbali yondoron Israélo queruvas nan i Héru Ainoltanna, 17 ar isse menuva epe se mi Elío faire ar túre,  querien atarion endar nan hínannar ar i avari i tercenna failaron, panien epe i Héru manwana lie.”
	18 Ar Secaría quente i valanna: “Manen polin ista nat sina? An nanye yára, ar verinya same rimbe loali.” 19 Hanquentasse i vala quente senna: “Inye Avriel, ye tare epe Eru, ar anen etementana carpien aselye ar carien sinwe lyen i máre sinyar pa nati sine. 20 Mal yé! nauval quilda ar ua poluva quete tenna i aure yasse nati sine martuvar, pan ual sáve quettanyassen, yar nauvar cárine anwe lúmeltasse.”
21 Ar i lie hópane Secarían, ar anelte elmendasse pan anes ta andave i yánasse. 22 Mal íre ettúles uas polde carpa téna, ar túnelte i cennes maur i yánasse, ar carnes hwermeli tien, en nála úpa. 23 Íre i auri *veuyaleryo náner telyane, oantes coaryanna.
	24 Mal apa auri sine Elísavet nostane, ar lanyanes inse exellon ter astari lempe, quetila: 25 “Sie i Héru acárie nin, mí auri yassen cimnes ni mapien oa nucumnienya mici atani.”
	26 I enquea astaresse i vala Avriel náne mentana Erullo ostonna Alileasse estaina Nasaret, 27 vendenna nauta veryangwen as neren estaina Yósef, Láviro nosseo, ar i vendeo esse náne María. 
	28 Ar íre i vala mittane epe se, quentes: “Hara máriesse, elye ye acámie Eruanna; i Héru aselye.” 29 Mal Mária náne tarcina i quetiénen ar néve hanya mana nostale *suiliéva ta náne. 30 Ar i vala quente senna: “Áva ruce, María, an ihíriel lisse as Eru, 31 ar yé! nostuval mónalyasse ar coluva yondo, ar alye anta sen i esse Yésus. 32 Isse nauva túra ar nauva estaina i Antaro Yondo, ar i Héru Eru antauva sen Lávir ataryo mahalma, 32 ar turuvas Yácovo nosse tennoio, ar lá euva metta aranieryo.”
	34 Mal María quente i valanna: “Manen nat sina martuva, pan uan ista nér?” 35 Ar hanquentasse i vala quente senna: “Aire Fea tuluva lyenna, ar i Antaro nire teltuva lye; sie yú i aire nála nóna nauva estaina Eruo Yondo.
36 Ar yé! Elísavet, ye ná nosselyo, inse onostie yondo yárieryasse, ar asta sina ná i enquea sen ye náne estaina *yávelóra. 37 An Erun ea munta úcárima.” 38 Tá María quente: “Ela i Héruo *núre! Nai martuva nin ve equétiel.” Ar i vala oante sello.
	39 Mal yane auressen María oronte ar lende hormenen ostonna Yúreasse, 40 ar mennes mir coarya Secaría ar *suilane Elísavet. 41 Íre Elísavet hlasse Marío *suilie, i lapse mónaryasse campe, ar Elísavet náne quátina Aire Feanen, 42 ar yámes taura ómanen ar quente: “Aistana elye imíca nissi, ar aistana i yáve mónalyo! 43 Ar manen ná i nat sina amartie nin, i Herunyo amil túla ninna? 44 An yé! íre *suilielyo lamma túle hlarunyanta, i lapse mónanyasse campe túra alassenen! 45 Valima isse ye sáve i nauvar cárine anwe i nati quétine senna lo i Héru!”
46 Tá María quente: “Feanya laita i Héru, 47 ar fairenya ea mi alasse Eru *Rehtonyanen, 48 an ecénies *núreryo naldie. Ar yé! ho sí ilye *nónari estuvar ni valima, 49 an i Taura acárie túre cardali nin, ar aire ná esserya; 50 ar ter *nónaréli ar nónaréli oravierya ea issen melir se. 51 Acáries taure natali, ivinties i nar turquime endalto sanwessen. 52 Hantes undu taurali mahalmallon ar ortane naldali; 53 aquáties i maitar máre natalínen ar ementaye oa luste i sámer lar. 54 Amánies Israel núroryan, enyalien oravie, 55 ve nyarnes atarilvain, Avrahámen ar nosseryan, tennoio.” 56 Ar María lemne as Elísavet *os astar nelde. Tá nanwennes coaryanna.
	57 Elisavéten túle i lúme colien lapserya, ar coldes yondo. 58 Ar i armaror ar nosseryo queni hlasser i sen-antane i Héru túra oravie, ar anelte mi alasse óse. 59 Ar i toltea auresse túlelte *oscirien i hína, ar estumneltes ataryo essenen, Secaría. 60 Mal amillerya hanquente ar eque: “Vá, mal esserya nauva Yoháno.” 61 Tá quentelte senna: “Ea úner onosselyasse ye same sana esse.” 62 Tá cestanelte hanquenta i atarello hwermelínen, mana esse mernes i hínan. 63 Ar arcanes *palma ar tence: “Esserya ná Yoháno.” Ar illi mici te tatallaner.  
64 Mí imya lú antorya náne pantana ar lamberya lehtana, ar quentes, aistala Eru. 65 Ar rucie lantane ilye armaroryannar, ar mí quanda ortoména Yúreasse mo caramper pa ilye nati sine, 65 ar illi i hlasser túner sa endaltasse, quetila: “É mana nauva hína sina?” An yú i Héruo má enge óse.
	67 Ar Secaría atarya náne quátina Aire Feanen ar quente ve Erutercáno, quetila: 68 “Na aistana i Héru, Israélo Aino, pan icímies ar etelehties lierya! 29 Ar ortanes ven rasse rehtiéva Lávir núroryo coasse, 70 ve equéties ter anto i airi tercánoryaron et i vanwiello, 71 pa rehtie ñottolvallon ar ho i má ion tevir ve, 72 tanáven oravie atarilvassen ar enyalien aire vérerya, 73 i vanda ya antanes Avraham atarelvan, 
74 lavien ven náve núror sen apa anelve rehtane ho ñottolvaron má, 75 airesse ar failiesse epe se ilye aurelvassen. 76 Mal tyé, hína, nauva estaina Erutercáno i Antaro, an menuvatye epe i Heru manwien malleryar, 77 antáven istya rehtiéno lieryan apseniénen úcareltaiva, 78 Ainolvo *ofelmenen oraviéno, yanen anaróre et tarmenello tuluva venna, 79 antáven alcar in hámar morniesse ar ñuruhuinesse, tulyáven talulvat i tiesse raineva.”
	80 Ar i hína alle ar náne carna taura fairesse, ar enges i erumessen tenna i ré yasse tanumnes inse Israélen.
RANTA 2 
Ar túle ente auressen in etelende canwa Auhusto i Ingaranello note i quanda mar. 2 Minya notie sina martane íre Quirinio náne cáno Sírio. 3 Ilye queni lender náven nótine, ilquen véra ostoryanna. 4 Yú Yósef lende ama Alileallo, et i ostollo Nasaret, mir Yúrea, Láviro ostonna, ya estaina Vet-Lehem ná, pan anes maro ar onosseo Láviro, 5 náven nótina as María ye náne antauvaina sen vestalesse, ar ye sí náne as hína. 6 Íre engette tasse, i lúme túle yasse columnes lapserya. 7 Ar coldes yondorya, i minnóna, ar se-vaitanes ar panyane se *salquecolcasse, pan ua enge tún nóme mí *sendasse.  
	8 Enger mavalli i imya nóresse i marner i restasse, tirila imbileltar lómisse. 9 Ar i Héruo vala tarne ara te, ar i Héruo alcar caltane *os te, ar túra caure nampe te. 10 Mal i vala quente téna: ”Áva ruce, pan inye cára sinwa len túra alasse ya nauva i quanda lien, 11 an anaie cólina len síra *Rehto, ye ná Hristo, i Heru, Láviro ostosse. 12 Ar si nauva tanwa len: Hiruvalde vinimo, vaitana ar caitala *salquecolcasse.” 13 Ar rincanen enge as i vala rimbe i meneldea hosseo, laitala Eru ar quetila:  14 ”Alcar i tarmenissen na Erun, ar cemende raine i atanin pa i sanas mai.”
	15 Ar apa i vali oanter tello mir menel, i mavari quenter quén i exenna: ”Alve lelya Vet-Lehemenna cenien nat sina ya amartie, ya i Héru acárie sinwa ven.”  16 Ar lendelte hormenen ar hirner María ar Yósef ar i vinimo caitala i *salquecolcasse.  17 Íre cennelte se, carnelte sinwe i nati yar náner quétine téna pa hína sina. 18 Ar elmenda nampe ilquen hlarila pa i nati nyárine ten lo i mavari, 19 mal María hempe ilye quetier sine ar sanne pa tai endaryasse. 20 Tá i mavari nanwenner, antala alcar ar laitale Erun pa ilqua ya anelte hláriéla ar céniéla, aqua ve ta náne nyárina ten. 
21 Ar íre i toltea auresse túle, náveryan *oscirna, camnes i esse Yésus, yanen i vala estane se nó anes nostana i mónasse.
	22 Íre i auri poiciéva náner telyane Móseo Şanyenen, tallettes Yerúsalemenna panien se epe i Héru, 23 ve ná técina i Héruo Şanyesse: “Ilya hanu pantala móna nauva estaina aire i Hérun”, 24 ar taláven *yanca ve ná quétina i Héruo Şanyesse: “*Cucuolle atta hya nessa cucuo atta.”
	25 Ar yé! enge nér Yerúsalemesse yeo esse náne Símeon, ar nér sina náne faila ar rucila Erullo, hopila i tiutalen Israelwa, ar aire fea caine senna. 
26 Ente, náne sen apantana in uas cenuva qualme nó cenie i Héruo Hristo. 27 I Fairenen sí túles i cordanna, ar íre i nostaru tallet i hína Yésus carien sen ya náne senwa i Şanyenen, 28 Símeon immo camne se mir rancuryat, ar laitanes Eru ar quente: “Sí, Tur, lavuval mólelyan auta rainesse ve equétiel, 30 an hendunyat ecéniet rehtielya, 31 ya amanwiel epe ilye i lier, 32 cala mapáven oa i vaşar i liendellon ar alcar Israel lielyan.” 33 Ar atarya yo amillerya nánet elmendasse pa i nati quétine pa se. 34 Ar Símeon aistane tu, mal quentes María amilleryanna: “Yé, si anaie panyana i lanten ar i ortien rimbalion Israelde, ar tanwa ana ya mo quete 35 – é lango menuva ter véra fealya – apantien rimbe endaron sanwi.”
	36 Ar enge nís estaina Anna, yelderya Fanuel nosseo Ahyero, ye náne *Erutercáne. Anes yára ar sáme rimbe loali, apa marnes as nér ter loar otso apa venesserya, 37 ar epeta anes *verulóra tenna sí sámes loar canta *toloquean. Únes oi oa i cordallo, mal *veuyanes Eru auresse yo lómisse, hepila lamati ar yalila henna. 38 Ar yana lúmesse orontes ar antane Erun hantale, ar carampes pa i hína ilyannar i yenter ompa i ehtelehtienna Yerúsalenwa. 
	39 Ar apa telyanette ilqua i Héruo Şanyenen nanwennette Alileanna ar ostottanna, Násaret. 40 Ar i hína alle ar *yestane náve polda, nála quátina sailiénen, ar Erulisse caine senna. 
41 Ilya loasse nostaruryat lendet Yerúsalemanna, i aşarenna Lahtiéno. 42 Ar íre sámes loar yunque, lendelte ama i aşaro situnen 42 ar telyaner i rí. Mal íre nanwennette, Yésus i seldo lemne Yerúsalemesse, ar nostaruryat uat túne sa. 44 Intyala i náse imíca i queni lelyala uo, lendette er aureo tie; tá cestanettes imíca rendottar ar i queni i sintette. 45 Mal íre uatte hirne se, entúlette Yerúsalemenna, cestala se. 46 Ar apa auri nelde hirnettes i cordasse, hámala imíca i *peantari, lastala téna ar maquetila téna. 47 Mal illi i lastaner senna náner captane handeryanen ar hanquentaryainen. 48 Sí íre cennettes anette elmendasse, ar amillerya quente senna: “Hína, mana castatya carien ment sie? Yé, ataretya yo inye nánet ñwalyaine, cestala tye!” 49 Mal quentes túna: “Mana castasta cestien ni? Ma uaste sinte i mauya nin náve i coasse Atarinyava?” 50 Mal uatte hanyane i quetie ya quentes túna. 
51 Ar lendes undu asette ar túle Nasaretenna, ar cimnes canwattar. Ar amillerya hempe ilye nati sine endaryasse. 52 Ar Yésus lende ompa mi sailie ar alie ar lisse mici Eru ar atani. 
RANTA 3
I *lepenquea loasse yasse Tivério turne ve Ingaran, íre Pontio Piláto náne nórecáno Yúreo, ar Herol turne ve *canastatur mi Alilea, ar Filip hánorya turne ve *canastatur mí ménar Ituréa ar Traconitis, ar Lisánias náne i *canastatur Aviléneo, 2 íre Annas ar Caiafas náner hére *airimor, Eruo quetta túle ana Yoháno Secarío yondo i ravandasse.
	3 Ar lendes i quanda ménanna *os Yordan, carila sinwa sumbie inwistiéno ya anta apsenie úcariva, 4 ve ná técina i parmasse quettaron Yesaia i Erutercáno: “Óma queno ye yáma i ravandasse: Alde manwa i Heruo malle, cara tieryar tére! 5 Ilya yáwe nauva quátina, ar ilya oron ar ambo nauva cárina lára, ar i lúvar nauvar cárine tére tieli ar i tumpur paste malleli, 6 ar ilya hráve cenuva Eruo rehtie.”
	7 Etta quentes i şangannar ettulila náven sumbane lo sé: “A hínar leucoron, man anyárie len manen uşe i tuluvaila rúşello? 8 Etta cara yávi valde inwisto. Ar áva *yesta quete indenna: 'Ve atar samilve Avraham.' An quétan lenna in Eru pole orta híni Avrahámen sine sarnollon. 9 É i pelecco yando sí caita ara i aldaron şundo; etta ilya alda ye ua care mára yáve nauva círina undu ar hátina mir i náre.”
	10 Ar i şangar maquenter senna: “Tá mana caruvalme?” 11 Hanquentasse quentes téna: “Mauya i neren ye same laupe atta, anta er i quenen ye ua same, ar mauya yen same natali matien care i imya.” 
12 Mal yú *tungwemóli túler náven sumbane, ar quentelte senna: “*Peantar, mana caruvalme?” 13 Quentes téna: ”Áva cane telpe han i vanima nonwe.” 14 Ente, i móler mí hosse maquenter senna: “Mana elme caruvar?” Ar quentes téna: “Áva tarce aiquen, ar áva quete huruvi pa ongwi yar queni uar acárier, mal lava *paityalelda farya len.”
	15 Sí i quanda lie yente ompa yanna martumne, ar illi sanner endaltasse pa Yoháno: ”Cé sé i Hristo ná?” 16 Yoháno hanquente illin: “Inye *tumya le nennen;  mal túla ye ná polda lá ni; inye ua valda lehtien hyaparyato latta. Le-*tumyuvas Aire Feanen ar nárenen. 17 *Saltamarya ea máryasse poitien *vattalamya, ar comyauvas orirya mir i haura, mal i *ospor urtuavas nárenen ya *úquen pole *luhtya.”
18 Etta antanes yú rimbe hyane hortiéli ar carne i evandilyon sinwa i lien. 19 Mal Herol i *canastatur, íre anes naityana lo se pa Herólias hánoryo veri ar pa ilye i olce cardar yar Herol carne, 20 napanne yú nat sina ilye tane cardain: panyanes Yoháno mandosse. 
	21 Sí íre i quanda lie náne sumbana, yú Yésus náne sumbana, ar íre hyamnes, menel náne pantana 22 ar i Aire Fea, *hroacantasse cucuo, ununte senna, ar óma túle et menello: “Elye yondonya ná, i melda; lyénen nanye fastana.” 
	22 Ar Yésus immo, molieryo yestasse, sáme *os loar *nelequean. Anes, mo intyane, yondorya Yósef, yondorya Heli, 24 yondorya Mattat, yondorya Levi, yondorya Melci, yondorya Yannai, yondorya Yósef, 25 yondorya Mattatías, yondorya Ámos, yondorya Nahum, yondorya Esli, yondorya Nangai, 26 yondorya Maat, yondorya Mattatías, yondorya Semein, yondorya Yósec, yondorya Yóra, 
27 yondorya Yoanan, yondorya Resa, yondorya Seruvável, yondorya Hyealtiel, yondorya Neri, 28 yondorya Melci, yondorya Atti, yondorya Cosam, yondorya Elmáram, yondorya Ér, 29 yondorya Yésus, yondorya Eliéser, yondorya Yórim, yondorya Mattat, yondorya Levi, 30 yondorya Símeon, yondorya Yúras, yondorya Yósef, yondorya Yónam, yondorya Elyacim, 31 yondorya Melea, yondorya Menna, yondorya Mattata, yondorya Nátan, yondorya Lávir, 32 yondorya Yesse, yondorya Over, yondorya Voas, yondorya Salmon, yondorya Naxon, 33 yondorya Amminarav, yondorya Arni, yondorya Ħesron, yondorya Peres, yondorya Yehúra, 34 yondorya Yácov, yondorya Ísac, yondorya Avraham, yondorya Teraħ, yondorya Naħor, 35 yondorya Seru, yondorya Rëu, yondorya Pele, yondorya Ever, yondorya Hyelaħ, 36 yondorya Cainan, yondorya Arpaxar, yondorya Hyém, yondorya Noaħ, yondorya Lámec, 37 yondorya Metúselaħ, yondorya Enoc, yondorya Yárel, yondorya Mahalaleél, yondorya Cainan, 38 yondorya Enos, yondorya Sét, yondorya Atan, Eruo yondo.
RANTA 4
Ar Yésus, quanta Aire Feo, lende oa Yordanello ar náne tulyana lo i Faire mir i erume 2 aurin *canaquean, nála şahtaina lo i Arauco. Ar mantes munta yane auressen, ar íre anelte vanwe, anes maita. 3 Tá i Arauco quente senna: “Qui nalye Eruo yondo, queta sar sinanna: Ola massa!” 4 Mal Yésus hanquente senna: “Ná técina: Atan ua samuva coire massanen erinqua.”
	5 Tá se-tulyanes ama ar tanne sen ilye aranier ambaro mí erya lú, 6 ar i Arauco quente senna: “Antauvan lyen ilya túre sina ar alcarelta, an anaies antana nin, ar antauvanyes aiquenen ye merin. 7 Etta, qui elye anta tyerme nín, ilqua nauva véralya.” 8 Hanquentasse Yésus quente senna: “Ná técina: I Héru Ainolyan alye anta tyerme, ar sen erinqua alye na núro.”
	9 Sí se-tulyanes mir Yérusalem ar panyane i cordo rámasse ar quente senna: “Qui nalye Eruo yondo, hata imle undu silo, an técina ná: Canuvas valaryain pa lye, hepieltan lye, 11 ar: Coluvalte lye máltatse, pustien lye petiello talelya sarnenna.” 12 Hanquentasse Yésus quente senna: “Ná quétina: Vá tyastuval i Héru Ainolya.” 13 Tá i Arauco, telyaniéla i quanda úşahtie, oante sello tenna hyana lúme.
	14 Sí Yésus nanwenne i Faireo túresse mir Alilea. Ar mára quetie pa sé vintane ter i quanda pelila noórie. 15 Ar peantanes *yomencoaltassen, camila laitale ho illi.
	16 Ar túles Nasaretenna, yasse anes ortana, ar ve haimerya né mittanes i *yomencoa, ar orontes hentien.
17 Tá Yesaia i Erutercáno *toluparma náne antana sen, ar pantanes i parma ar hirne i nóme yasse náne tícina: 18 “I Héruo faire ea nisse, an ni-*elpanes antáven máre sinyali penyain; ni-mentanes carien sinwa quenin mandosse i nauvalte leryane ar lacenítin i camuvalte *céne, mentien i rácinar oa lehtiénen, 19 carien sinwa i Héruo loa mára nirmeo.” 20 Ar tolunes i parma, antane sa nn i núron ar hamune; ar hendu illion i enger i *yomencoasse nánet panyane sesse. 21 Tá *yestanes quete téna: “Síra tehtele sina anaie carna nanwa íre hlasseldes.” 
	22 Ar illi *vettaner pa se, ar enger elmendasse pa i raine quettar yar túler et antoryallo, ar quentelte: “Ma nér sina ua Yósefo yondo?” 
23 Tá quentes téna: “É merilde quete ninna eques sina: 'Aşaro, á nesta imle! I nati yar ahlárielme martaner Capernaumesse, cara tai yú sisse véra ménalyasse!” 24 Mal eques: “Násie quétan lenna i ua ea Erutercáno ye ná mai cámina véra ménaryasse. 25 An mi nanwie quétan lenna: Enger rimbe *verulórali Israelde Elío auressen, íre menel náne holtana ter loar nelde ar astari enque, tyarila túra saicele lanta i nórenna; 26 ananta Elía úne mentana aiquenna mici té, mal Sarefatenna mi Sírono nóre, *verulóra nissenna tasse. 27 Ente, enger rimbe helmahlaiwali Israelde Elíhya i Erutercáno lúmesse, ananta *úquen mici té náne poitana, mal Náman Siriallo.” 28 Ar illi i hlasser nati sine i *yomencoasse náner quátine ahanen, 29 ar orontelte ar se-hortaner i osto ettenna, ar tulyaneltes lancanna i oronto yasse ostolta náne carastana, hatien se undu talo. 30 Mal sé menne ter endelta ar lende oa.
31 Ar lendes undu Caparnaumenna, osto Alileasse. Ar peantanes tien i *sendaresse, 31 ar anelte quátine elmendo i lénen ya peantanes, an quetierya sáme túre. 33 Ar enge i *yomencoasse nér  haryana lo faire, úpoica rauco, ar yámes taura ómanen: 34 “Ai! Mana men ar lyen, Yésus Nasaretello? Ma utúliel nancarien me? Istan man nalye, Eruo Aire!” 35 Ar Yésus naityane se, quetila: “Na quilda ar tula et sello!” Ar apa hatie i nér undu endeltasse, i rauco túle et sello, ú maliéno se. 36 Tá elmenda lantane illinnar, ar carampelte quén as i exe, quetila: “Mana nostale quetiéno ná si? An túrenen ar melehtenen canis i úpoice fairi, ar ettulilte!” 37 Ar i sinyar pa se *etelender mir ilya nóme i pelila noriesse.
	38 Apa autie i *yomencoallo lendes mir coarya Símon. Mal Símondo verio amil náne tarcaina túra úrenen, ar carnelte arcande sen pa sé. 
39 Ar tarnes or i nís ar naityane i úre, ar ta oante sello. Mí imya lú orontes ar *veuyane tien.
	40 Mal Anaro nútiesse, illi i sámer queni hlaiwe hlívínen sina hya sana nostaleo taller te senna. Paniénen máryat tesse nestanéset. 41 Ente, raucoli ettúler rimballon, yamila ar quetila: “Elye Eruo yondo ná!” Mal naicines te ar ua láve tien quete, pan sintelte i náse i Hristo.
	42 Ono íre aure túle, etelendes ar menne eressea nómenna. Mal i şangar cestaner se, ar túlelte yanna enges, ar névelte pusta se autiello tello. 43 Mal quentes téna: “Yú i hyane ostoin mauya nin care sinwa i evandilyon, an ta ná i casta yanen anen etementana.” 44 Ar lendes carila i menta sinwa Yúreo *yomencoassen.
RANTA 5 
Mi lú yasse i şanga ninde senna, lastala Eruo quettanna, tarnes ara i ailin Ennesaret. 2 Ar cennes lunte atta caitala ara i ailin, mal i *raitari náner ménienwe et tullo ar sóvaner rembeltar. 3 Lelyala mir er i luntion, ya náne Símonwa, arcanes sello lelya şinta tie i norello. Tá hamunes, ar i luntello peantanes i şangain.
	Íre pustanes quete, quentes Símonna: “Á lelya yanna núra ná, ar alde panya undu rembeldar mapien.” 5 Mal hanquentasse Símon quente: “*Peantar, ter i quanda lóme omótielme ar namper munta, mal canwalyanen panyuvan i rembeltar undu.”
	6 Íre carnelte sie, yórelte hoa rimbe lingwíva, ar rembeltar náner narcaine. 7 Ar hwernelte *rantarwaltain i hyana luntesse tulieltan manien tien, ar túlelte, ar quantelte yúyo lunte, tenna súvanette. 
8 Íre cennes ta, Símon Péter lantane undu epe Yésuo occat, quetila: “Á auta nillo, an nanye *úcarunqua nér, Heru!” 9 An i mapávenen lingwíva anes pétina elmendanen, sé ar illi i náner óse, 10 ar yú yúyo Yácov yo Yoháno, yondoryar Severai, i nánet *rantarwali as Símon. Mal Yésus quente Símonna: “Áva ruce! Ho sí mapuval atani coirie.” 11 Ar ttallelte i lunti norenna ar hehtaner ilqua ar hilyaner sé. 
	12 Ar íre anes mi er i ostoron, yé! nér quanta helmahlíveo. Íre cennes Yésus lantanes cendeleryanna ar inque sello, quetila: “Heru, qui meril, polil poita ni!” 13 Ar eterahtala máryanen Yésus se-appane, quetila: “Merin! Na poitana!” Ar mí imya lú i helmahlíve váne sello. 14 Ar cannes i neren: “Nyara *uquenen, mal á auta ar tana imle i *airimon, ar ve Móses canne cara *yanca poitielyan, ve *vettie tien.” 15 Mal i quetta pa se vintane ta ita ambe, ar hoe şangali túler uo lastien ar náven nestane hlíveltallon. 16 Ono lendes oa mir i erumi, hyamila.
	17 Martane mi aure i anes peantala, ar Farisali ar *peantalli i Şanyeo i náner túlienwe et ilya mastollo Alileo ar Yúreo ar Yerúsalémo hamner tasse, ar i Héruo túre náne tasse, polieryan nesta. 18 Ar yé! ennoli túler colila caimasse nér ye náne *úlévima, ar cestanelte tala se ompa ar panya se epe Yésus. 19 Mal íre ualte hirne manen poldelte cole se ompa, castanen i şango, rentelte i tópanna, ar ter i tupse nútaneltes as i caima, i endesse epe Yésus. 20 Ar íre cennes savielta quentes: “Atan, úcarelyar nar apsénine lyen!”
21 Ar i parmangolmor ar i Farisar *yestaner sana, quetila: “Man ná nér sina ye quéta naiquetier? Man lerta apsene úcari hequa Eru erinqua?” 22 Mal Yésus, tuntala sanweltar, quenter hanquentasse téna: “Pa mana sánealde endaldassen? 23 Mana i ambe *aşcare: quete 'Úcarelyar nar apsénine lyen' hya quete: 'Á orta, mapa caimalya ar mena coalyanna.' 24 Mal istieldan i same i Atanyondo túre cemende apsenien úcari –” quentes i *úlévima nerenna: “Quétan lyenna, á orta ar mapa ama caimalya ar mena coalyanna.” 25 Ar mi imya lú orontes epe te, nampe ama ta yasse yá caines, ar lende coaryanna antala alcar Erun. 26 Tá illi mici te náner ara inte, ar antanelte alcar Erun ar náner quátine caureo, quetila: “Ecénielve elmendali síra!”
	27 Ar apa nati sine *etelendes ar cenne *tungwemo estaina Lévi hamila mí *tungwemen, ar quentes senna: “Áni hilya.” 28 Ar hehtala ilqua orontes and hilyane se. 29 Ente, Lévi carne túra merende sen coaryasse, ar enge hoa şanga, *tungwemóli ar exeli, i náner aselte ara i sarno. 30 Ar i Farisar ar parmangolmoltar nurruner hildoryannar, quetila: “Manen ná i matilde ar sucilde as *tungwemóli ar úcarindoli?” 31 Hanquentasse Yésus quente téna: “I samir mále uar same maure *nestondova, mal i nar engwe. 32 Utúlien yale, lá failar, mal *úcarindor inwistenna.”
	33 Quentelte senna: “Hildoryar Yoháno rimbave hepir lamate ar carir arcandeli, mal véralyar matir ar sucir.” 34 Yésus quente téna: “Lau polilde mauya i endero meldoin hepe lamate lan i ender ea aselte? Ananta aureli tuluvar yassen i ender nauva mapana oa tello; tá hepuvalte lamate, ente auressen.
	36 Ente, quentes téna sestie: “*Úquen cire lanneranta ho vinya colla ar neme sa yára collasse, mal qui mo é care sie, tá i vinya lanneranta narca oa; ente, i lanneranta ho i vinya colla ua vávea i yáran. 37 Ar *úquen panya vinya limpe yáre *helmolpessen, mal qui mo é care sie, tá i vinya limpe *ruve i *helmolpi, ar ulyas ettenna ar i *helmolpi nar nancarne. 38 Mal mauya panya vinya limpe vinye *helmolpessen! 39 *Úquen ye usúcie yára limpe mere vinya, an quetis: 'I yára mára ná.'”
RANTA 6
Túle *sendaresse i lendes ter orirestali, ar hildoryar leptaner ar manter i cari oriva, ascatila tai máltatse. 2 Mal ennoli i Farisaron quenter: “Manen ná i cáralde ya ua lávina i *sendaresse?” 3 Mal Yésus hanquente téna: “Ma ualde oi ehentie pa ya Lávir carne íre sé ar i neri óse náner maite? 4 Lendes mir i coa Eruva ar camne i mastar taniéva ar mante ar antane tai i nerin óse, ómu tai uar lávina matso aiquenen hequa i *airimoin erinque.” 5 Ar quentes téna: “I Atanyondo ná Heru i *sendareo.”
	6 Túle hyana *sendaresse i lendes mir i *yomencoa ar peantane. Ar enge tasse nér yeo forma náne hessa. 7 I parmangolmor ar i Farisar tíraner se, cenien qui nestumnes aiquen i *sendaresse, hirieltan lé yanen poldelte *ulquete se. 8 Mal sintes manen sannelte, ananta quentes i nerenna arwa i hessa máo: “Á orta ar tara i endesse.” Ar orontes ar tarne tasse. 9 Tá Yésus quente téna: “Maquétan lello: Ma ná lávina i *sendaresse care márie hya care ulco, rehta quén hya nancare se?”
10 Ar apa yentes illi mici te, quenello quenenna, quentes i nerenna: “Á rahta mályanen!” Carnes sie, ar márya náne envinyanta. 11 Mal anelte quátine urşanen, ar quentelte pa mana carumnelte Yésun.
	12 Túle ente auressen i lendes ama mir i oron hyamien, ar lemnes tasse ter i lóme, hyamiesse Erunna. 13 Mal íre aure túle, yaldes hildoryar ar ciller ho mici te yunque, i yú estanes aposteli: 14 Símon, ye yú estanes Péter, ar Andréo hánorya, ar Yácov and Yoháno, ar Filip ar Varşoloméo 15 ar  Mattéo ar Şomas ar Yácov yondorya Alfaio, ar Símon ye ná estaina i Selot, 16 ar Yúra yondorya Yácov, ar Yúras Iscariot, ye *vartane se.
	17 Ar túles undu aselte ar tarne palaresse, ar enge hoa liyúme queniva ho i quanda Yúrea ar Yerúsalem ar ho i earménar *os Tír ar Siron, i túler hlarien se ar náven nestane hlíveltaron. 18 Yú i náner tarcaine lo úpoice faireli náner nestaine. 19 Ar i quanda şanga cestaner appa se, an níre lende et sello ar nestane illi mici te.
	20 Ar ortanes henduryat hilmoryannar ar quente: “Valime nar i penyar, an Eruo aranie ná *lenya!
	21 Valime nar elde i nar maite sí, an nauvalde quátine!
	Valime nar elde i nar yaimie, an laluvalde!
	22 Valima nalde íre atani tevir le, ar íre queriltexer lello ar naityar le ar et-hatir esselda ve ulca, i Atanyondo márien. 23 Sama alasse aure entasse ar capa, an yé! *paityalelda ná túra menelde. An tai nar i imye nati yar atariltar carner i Erutercánoin.
24 Mal horro len i nar lárie, an asámielde quanda tiutalelda!
25 Horro len i nar quátine sí, an nauvalde maite!
Horro len i lalar sí, an samuvalde nyére ar níri!
26 Horro len íre ilye atani quetir mai pa le, an mí imya lé atariltar quenter pa i úanwe Erutercánor!
27 Mal quétan lenna i lastar: Mela ñottoldar ar cara mai in tevir le, 28 á aista i hútar le ar hyama in quetir ulco pa le. 29 Yenna pete le er ventasse quera yú i exe, ar ye mapa collalya áva pusta mapávello yú i laupe.
30 Á anta illin i arcar lyello, ar yello mapa natilyar áva arca *nancame tai.
	31 Ar ve merilde i atani caruvar len, sie cara tien.
	32 Ar qui melilde i melir lé, manen ta nauva aşea len? An yú i úcarindor melir i melir té. 33 Ar qui carilde márie in carir márie elden, manen ta nauva aşea len? Yú i úcarindor carir i imya. 34 Ar qui *yutyal queni illon samil estel camiéva, manen ta nauva aşea len? Yú úcarindor *yutyar úcarindor camien nan i imya nonwa. 35 Úsie, mela ñottoldar ar cara márie ar á *yutya exeli, ú estelo *nancamiéva, ar *paityalelda nauva túra, ar nauvalde i Antaro yondor, an sé ná aşea  in uar anta hantale ar i ulcain. 36 Á órava ve Atarelda órava!
37 Ente, áva name, ar laume nauvalde námine; áva quete i exi nar valde paimeo, ar ua nauva quétina pa lé i nalde valde paimeo. Á lehta, ar nauvalde lehtane. 38 Á anta, ar mo antauva len. Mára lesta – nírina undu, pálina ar úvea – panyuvalte súmaldasse. An i lestanen yanen *etelestalde, *etelestuvalte len. 
	39 Tá yú quentes sestie téna: “Lau laceníte quén pole tulya  laceníte quén? Ma yúyo uat lantuva mir unque? 40 Ye pare ua or ye peanta, mal ilquen yen anaie aqua peantana nauva ve ye peanta. 41 Manen ná, tá, i yétal i lisce ya ea hánolyo hendesse, mal ualye cime i pano ya ea véra hendelyasse? 42 Manen ece lyen quete hánolyanna: 'Háno, lava nin mapa i lisce et hendelyallo,' íre elye ua yéta i pano véra hendelyasse?
43 An lá ea mára alda carila şaura yáve; ata lá ea şaura alda carila mára yáve. 44 An ilya alda ná sinwa yáveryanen. An queni uar comya *rélyávi necelillon; ente, ualte cire *tiumar ho neceltussa. 45 Mára atan tala márie et endaryo mára harmallo, mal ulca atan tala ulco et ulca harmaryallo, an et i endo úvello antorya quete.
	46 Manen ná i estalde ni 'Heru, Heru', ananta ualde care i nati yar quetin? 47 Ilquen ye tule ninna ar hlare quettanyar ar care tai – tanuvan len as man mo pole sesta se: 48 Náse ve quén carastala coa, ye sampe ar panyane i talma i ondosse. Etta, íre enge oloire, i síre palpane sana coanna, mal uas polde pale sa, pan anes mai carastana. 49 Mal ye ahlárie ar ua care, ná ve nér ye carastane coa i talamesse ú talmo. Ana ta i síre pente, ar mí sana imya lú talantes, ar coa sano atalantie túra né.”
RANTA 7
Apa telyanes ilye quetieryar íre i lie lastane, lendes mir Capernaum. 2 Mal *tuxanturo mól, ye náne melda sen, náne nimpa ar hare effírienna. 3 Íre hlasses pa Yésus, mentanes senna amyárali i Yúraron arcien sello tule ar etelehta mólya. 4 Tá i túler Yésunna carner arcande sello ar quenter: “Náse valda i caril nat sina sen, 5 an melis liendelva, ar isse carastane men i *yomencoa.” 6 Ar Yésus lende aselte. Mal íre únes haira i coallo, i *tuxantur nóvo mentane meldoli quetieltan senna: “Heru, áva tarce imle, an uan valda i tulil nu tópanya.
7 Etta únen note imne valda tulien lyenna. Mal queta i quetta ar tyara mólinya náve nestana. 8 An yú inye nér nu túre ná, arwa ohtarion nu ni, ar qui quetin sinanna: Mena! – tá ménas, hya exenna: Tula! – tá tulis, hya mólinyanna: Cara sie! – tá caris ta.” 9 Ar íre Yésus hlasse nati sine anes quátina elmendanen pa se, ar quernes inse i şanganna hilyala se ar quente: “Nyarin len, yando Israelde uan ihírie savie ta túra.” 10 Ar i náner mentane, íre nanwennelte i coanna, hirner i mól málesse.
	11 Ar epeta martane i lendes mir osto estaina Nain, ar hildoryar ar hoa şanga lender óse. 12 Ar íre túles har i osto andonna, qualin nér náne cólina ettenna, amilleryo *ernóna yondo. Ente, verurya náne qualina. Hoa şanga i ostollo enge yú as i nís.
12 Ar íre i Heru cenne se, endarya etelende senna, ar quentes senna: “Áva na yaimea!” 13 Ar túlienwa har appanes i tulma, ar i colindor pustaner, ar quentes: “Nessa nér, quétan lyenna: Á orta!” 15 Ar i qualin nér hamne ama ar *yestane carpa, ar Yésus se-antane amilleryan. 16 Sí rucie nampe te illi, ar antanelte alcar Erun, quetila: “Túra Erutercáno anaie ortana ama mici ve,” ar: “Eru icímie lierya!” 17 Ar quetta sina vistane mir quanda Yúrea ar i quanda pelila nórienna. 
	18 Ar Yoháno hildor nyarner sen pa ilye nati sine. 19 Ar Yoháno yalde atta hildoryaron ar mentane tu i Herunna quetien: “Ma elye ná ye tulumne, hya ma mauya men yéta ompa exenna?” 20 Íre túlette senna, i neri quenter: “Yoháno i *Sumbando mentane met lyenna quetien: Ma elye ná ye tulumne, hya ma mauya men hope exen?”
 21 Lúme yanasse nestanes rimbali, leryala te hlívellon ar perperiellon ar olce fairellon, ar rimbe *cénelóralin tyarnes *céne. 22 Ar hanquentes túna: “Á auta, nyara Yohánon ya cennette ar hlassette: I *cénelórar camir *céne, i helmahlaiwar nar poitaine ar i penner hlarie hlarir, i qualinar nar ortaine, ar valima ná ye ua hire nisse casta taltiéva.”
	24 Apa i neri mentaine lo Yoháno oanter, *yestanes carpa i şangannar pa Yoháno: “Mana lendelde mir i erume yétien? Lisce levila i şúrinen? 25 Lá, mana etelendelde cenien? Nér arwa mussi lannion? Yé, i arwar mussi lannion ear coassen araniva! 26 Mal mana castalda etelelien? Cenie Erutercáno? Ná, quétan lenna, ar ambela Erutercáno! 
27 Sé náne pa ye anaie técina: 'Yé! Mentan tercánonya epe cendelelya, manwien mallelya epe lye.' 28 Nyarin len: Imíca i náner nóne lo nissi ea *úquen túra lá Yoháno, mal quén imíca i ambe pityar Eruo araniesse ná túra lá sé.” 29 Ar i quanda lie ar i *tungwemor, íre hlasselte ta, quenter i Eru náne faila, té nála *tumyaine Yoháno sumbiénen. Mal i Farisar ar i *şanyengolmor querner oa ya Eru merne tien, té i úner sumbane lo sé.
	31 “As man, tá, sestuvan *nónare sina? 32 Nalte ve hínar hamila mi mancanóme ar yamila quén i exenna: 'Tyaldelme i simpa len, mal ualde liltane; anelme yaimie, mal ualde sáme níri.' 33 An Yoháno i *Sumbando utúlie, lá matila massa hya sucila limpe, mal quetilde: 'Náse haryaina lo rauco!' 34 I Atanyondo utúlie, matila ar sucila, mal quetilde: 'Ela! Nér *accamatila ar antana sucien limpe, meldo *tungwemoron ar úcarindoron!' 35 Ananta sailie tanana faila ná lo ilye hínaryar.”
	36 Quén imíca i Farisar arcane i Yésus matumne óse, ar tulila mir coa i Farisava cainunes ara i sarno. 37 Ar yé! nís ye náne sinwa i ostosse ve *úcarinde parne i enges ara i sarno coasse i Farisava, ar mancanes insen ondocolca níşima milleo, 38 ar tarila niessen ca Yésus ara taluryat, i nís *yestane care taluryat mixe nieryainen ar *aupsarne tai caryo findelénen, ar minques talyat ar *elpane tu i níşima millonen. 39 Cenila ta, i Farisa ye yalde Yésus quente insenna: “Nér sina, qui anes Erutercáno, istumne man ar mana nostaleo ná nís sina ye appea se – i náse *úcarinde!” 40 Mal hanquentasse Yésus quente senna: “Símon, samin nat ya merin quete lyenna.” Eques: “*Peantar, queta sa!”
	41 “Nér atta sámet rohta quenen yello camnette telpe; er sáme rohta lenárion tuxar lempe, i exe, *lepenquean. 42 Íre sámelte munta antáven nan sen, yúyon apsennes. Tá man mici tú meluva se ambe?” 43 Hanquentasse Símon quente: “Intyan i quén yenen apsennes i anhoa nonwe.” Quentes senna: “Namnes mai.”
	44 Tá quernes inse i nissenna ar quente Símondenna: “Ma cénal nís sina? Túlen mir coalya; ual antane nin nén talunyant. Mal nís sina carne talunyat mixe níreryainen ar *aupsarne tai findeleryanen. 45 Ual antane nin mique, mal nís sina, i lúmello ya túlen, ua pustane mique talunyat. 46 Ual *líve carinya millonen, mal nís sina *líve talunyat níşima millonen. 47 Sina castanen quétan lyenna: Rímbe úcareryar nar apsénine sen, an méles ole; mal yen pitya ná apsénina, mele pityave.”
48 Tá quentes senna: “Úcarelyar nar apsénine.” 49 Mal i cainer óse as i sarno *yestaner quete intesse: “Man ná nér sina ye yando apsene úcari?” 50 Ono quentes i nissenna: “Savielya erehtie lye; mena rainesse.”
RANTA 8
Ar túle epeta i lendes ostollo ostonna ar mastollo mastonna ar peantane ar carne sinwa i evandilyon pa Eruo aranie, ar i yunque hilyaner se, ve carner nisseli i náner nestane olce fairellon ar hlívellon: María ye náne estaina Mahtaléne, yello raucor otso náner ettúlienwe, 3 ar Yoanna verirya Cúsa, Herolo cáno, ar Susanna ar rimbe hyane nisseli, i *veuyaner sen armaltainen.
	4 Sí íre hoa şanga náne ocómienwa as i lender óse ostollo ostonna, quentes téna sestiénen: 5 “*Rerindo etelende rerien. Rerieryasse erdeli lantaner ara i malle ar náner *vattane undu, ar menelo aiwi manter tai. 
6 Exeli lantaner i ondonna, ar apa tuianelte hestanelte, peniénen nén. 7 Exeli lantaner imíca i neceli, ar i neceli i aller ama aselte quorner te. 8 Exeli lantaner i mára cemenna, ar apa tuianelte carnelte yáve, napánine lestar túxa.” Apa nyarie nati sine, yámes: “Nai ye same hlaru hlaruva!”
	9 Mal hildoryar maquenter senna: “Mana tea i sestie?” 10 Eques: “Elden ná antana ista Eruo araniéno fóler, mal i exin nás sestiessen, tyarila te yéta pen cenie ar hlare pen hanie. 11 Si ná ya tea i sestie: I erde Eruo quetta ná. 12 I nar ara i malle nar i ahlárier; tá i Arauco tule ar mapa oa i quetta endaltallo, pustien te saviello ar návello rehtane.
13 I nar i ondosse nar i camir i quetta alassenen íre hlariltes, mal té uar same şundo; savilte ter lúme, mal lúmesse tyastiéno lantalte oa. 14 I lantaner imíca i neceli, té nar i ahlárier, mal nála cóline oa coive sino querelínen ar larnen ar alassínen, nalte quórine ar telyar munta. 15 Mal i nar i mára cemesse, té nar i hlarir i quetta mára ar vanya endanen ar hepir sa ar colir yáve voronwiénen.
	16 Ea *úquen ye nartiéla calma tupe sa venenen hya panya sa nu caima, mal sa-panyas i calmatarmasse, lavila in tulir minna yéta i cala. 17 An ea munta nurtana ya ua nauva apantana, hya erya nat halyana ya ua oi nauva sinwa hya aşcénima.
18 Etta cima manen lastalde, an aiquen ye same, amba nauva antana sen, mal aiquen ye ua same, yú ya savis i samis nauva mapana sello.”
	19 Sí amillerya ar hánoryar túler senna, mal ualte polde rahta senna i şanganen. 20 Mal queni nyarner sen: “Amillelya ar hánoldar tárar i ettesse, merila vele lye.” 21 Hanquentasse quentes téna: “Amillinya ar hánonyar nr i hlarir Eruo quetta ar carir sa.”
	22 Túle mi er i aurion in isse ar hildoryar lender mir lunte, ar quentes téna: “Alve lahta i hyana fáranna i ailino.” Sie cirnelte oa. 23 Mal íre cirnelte fumnes. Sí raumo lantane i ailinna, ar luntelta náne quátina, ar anelte raxesse. 24 I mettasse lendelte senna ar eccoitaner se, quetila: “*Peantar, *peantar, quálalme!” Mal ortiéla naicines i şúre ar i neno orme, ar anelte cárine sende, ar enge quilde. 
25 Tá quentes téna: “Masse savielda?” Mal nála ruhtane anelte elmendasse, quetila quén i exenna: “É man ná nér sina, an canis yando i şúrin ar i nenen, ar carilte ve quetis?” 
	26 Ar cirnelte nórienna Erasenyaiva, ya caita i hyana hrestasse Alileallo. 27 Ar íre lendes norenna, se-velde nér i ostollo ye náne haryaina lo rauco; ter anda lúme uas colle lanni, ar uas marne coasse, mal imíca i noiri. 28 Íre cennes Yesus, yámes ar lantane undu epe se, ar quentes taura ómanen: “Mana nin ar lyen, Yésus, Eru Antaro yondo? Iquin lyello, ávani ñwalya!' 29 An cannes i úpoica fairen tule et i nerello. Nóvo i rauco ter anda lúme hempe i nér tanca, ar anes nútina limilínen ar nútínen taluryatse, lan cundor tirner se, mal narcanes i núti ar náne élina lo i rauco mir i erinque nómi.
30 Yésus maquente senna: “Mana esselya?” Eques: “Lehion,” an rimbe raucoli náner ménienwe mir se. 31 Ar arcanelte sello i ávas mentumne te mir i undume. 32 Mal enge tasse hoa lámáre polcaiva nesselesse mí oron, ar arcandelte sello i lavumnes tien auta mir té. Ar láves tien. 32 Tá i raucor etelender et i nerello ar menner mir i polcar, ar i lámáre lende rimpa olla i lanca mir i ailin ar quorner. 34 Mal íre i mavari cenner ya náne martienwa, úşelte ar nyarner sa i ostosse ar i restassen.
	35 Tá queni ettúler cenien ya martienwa né, ar túlelte Yésunna ar hirne i nér yello i raucor náner ettúlienwe, colila lanneli ar málesse sámo, hamila ara Yésuo talu, ar anelte ruhtane. 
36 I cenner sa nyarner tien manen i raucoharyaina nér náne rehtana. 37 Ar i quanda liyúme i pelila nóriello Erasenyaiva arcaner sello auta tello, an anelte mapane túra ruciénen. Tá lendes mir i lunte ar cirne oa. 38 Ono i nér et yello i raucor náner túlienwe inque i lavuvas sen lemya óse. Mal mentanes i nér oa, quetila: 39 “Nanwena maralyanna, ar nyara pa i nati yar Eru acárie lyen.” Ar lendes oa ter i quanda osto, carila sinwa ilqua ya Yésus carne sen.
	40 Íre Yésus nanwenne, anes cámina lo i şanga, an illi *lartaner sen. 41 Mal yé! nér estaina Yairo túle, ar sé náne i turco i *yomencavo. Ar lantanes undu epe Yésuo occat ar arcane sello i tulumnes coaryanna, 42 an enge óse yelde, erya hínarya, ye sáme *os loar yunque, ar sé náne hare qualmenna. 
Íre Yésus náne malleryasse, i şangar ninder senna. 43 Ar nís, ye ter loar yunque perpére celuménen serceva, yen ua ence ñete nestie ho aiquen, 44 túle ca se ar appane collaryo lane, ar mí imya lú i celume serceva pustane. 45 Ar eque Yésus: “Man náne ye appane ni?” Íre illi laquenter sa, Péter quente: “*Peantar, i şangar lumnar lyen ar nírar lyenna.” 46 Ananta Yésus quente: “Quén appane ni, an túnen manen níre lende et nillo.” 47 Cenila in uas úşe tuntie, i nís túle palila ar lantane undu epe se ar nyarne epe i quanda lie i casta yanen appanes Yésus ar manen anes nestana mí imya lú. 48 Mal Yésus quente senna: “Yelde, savielya erehtie lye; á auta rainesse!”
	49 Íre en quentes, nér túle coallo i turcova i *yomencavo, quetila: “Yeldelya aquálie. Áva tarce i *peantar ambe.” 50 Mal hlarila ta, Yésus hanquente senna: “Áva ruce; rie sava, ar nauvas rehtana.” 51 Íre túles i coanna uas láve aiquenen lelya minna, hequa Péteren ar Yohánon ar Yácoven ar i vendeo atar yo amillen. 52 Mal queni náner yaimie ar palpaner inte nairesse pa i vende. Ar eques: “Áva na yaimie, an uas qualle, mal nas lorna.” 53 Tá landelte senna, pan sintelte i náse qualina. 54 Mal nampes márya ar yáme, quetila: “Vende, á orta!” 55 Ar fairerya nanwenne, ar orontes mí imya lú, ar Yésus canne i mo antane sen nat matien. 56 Ar nostaryat nánet ara *intu; mal peantanes tún i ávatte nyare aiquenen pa ya náne martienwa. Til hit
RANTA 9
Tá tultanes i yunque ar antane tien turie ar túre or ilye i raucor, ar láve tien nesta hlívi. 2 Ar te-mentanes carien sinwa Eruo aranie ar nestien, 3 ar quentes téna: “Cola munta i lendan – lá vandil hya poco, lá masta hya telpe, ar áva tala laupe atta.
4 Mal íre lelyalde mir coa, á lemya tasse ar á auta talo. 5 Ar mi ilya nóme yasse queni uar cime le, íre autalde sana ostollo á pale i asto taluldalto ve *vettie tien.” 6 Tá, etelelyala, lendelte ter i ména mastollo mastonna, carila sinwa i evandilyon ar nestala queni ilya nómesse.
	7 Sí Herol i *canastatur hlasse pa ilqua ya martane, ar anes rúcina, pan náne quétina lo ennoli i Yoháno anaie ortana et qualinallon, 8 mal lo exeli i Elía utúlie, mal lo exeli in er imíca i enwine Erutercánor anaie ortana. 9 Eque Herol: “Yoháno cas aucirnen. Man, tá, ná quén sina pa ye hlarin taiti nati?” Ar cestanes velitas.
	10 Ar íre i aposteli nanwenner nyarnelte Yésun pa ilye cardaltar. Tá talleset ar lende eressea nómenna, ara osto estaina Vet-Saira.  11 Mal i şangar, istala yanna lendes, hilyaner se. Ar camneset ar carampe téna pa Eruo aranie, ar nestanes i sámer maure nestiéva. 12 Tá, íre i aure náne fifírula, i yunque túler senna ar quenter senna: “Á menta i şanga oa, menieltan mir i mastor ar restar *os vi, hirien nóme lemien ar matso, an sisse nalve eressea nómesse.” 13 Mal quentes téna: “Elde áten anta nat matien.” Quentelte: “Ualme same amba lá mastar lempe ar lingwe atta, qui lá cé menuvalme ar mancuvalme immen matso ilye sine quenin.” 14 An anelte *os neri húmi lempe. Mal quentes hildoryannar: “Tyara te caita undu mi hostar queniva *os *lepenquean mi ilya hosta.” 15 Ar carnelte sie ar tyarne te illi caita undu. 16 Tá nampes i mastar lempe ar lingwe atta ar yente mir menel, aistane tai ar rance tai, ar antanes tai i hildoin panien tai epe i şanga. 17 Ar illi manter ar náner quátine, ar i lemyala rantar yar hostanelte quanter *vircolcar yunque.
	18 Ar túle, íre hyamnes nála erinqua, i ocomner senna i hildor, ar maquentes téna sie: “Man i şangar quetir i nanye?” 19 Hanquentasse quentelte: “Yoháno i *Sumbando; hya exeli, Elía, hya exeli: i er i enwine Erutercánoron orórie.” 20 Tá quentes téna: “Mal elde, man quetilde i nanye?” Hanquentasse eque Peter: “Eruo Hristo!” 21 Tá mi naraca quetie peantanes tien i ávalte quetumne sie aiquenna, 22 mal eques: “Mauya i Atanyondon mene ter rimbe perperiéli ar náve *auquerna lo i amyárar ar hére *airimor and parmagolmor, ar náve nanca, ar i neldea auresse nauvas ortana ama.”
23 Tá quentes: “Qui aiquen mere tule apa ni, mauya sen váquete insen ar orta tarwerya ilya auresse ar hilya ní. 24 An aiquen ye mere rehta cuilerya, sen nauvas vanwa, mal aiquen yeo cuile ná vanwa márienyan, sé rehtuva sa. 25 É manen ná aşea atanen qui ñetis i quanda mar, mal véra quenerya ná sen vanwa hya nancarna? 26 An aiquen ye ná *naityana inyenen ar quettanyanen, sénen i Atanyondo nauva *naityana íre tuluvas alcareryasse ar mí Ataro ar i airi valion alcar. 27 Mal quetin lenna nanwiesse: Ear ennoli i tarir sisse i uar tyavuva qualme nó cenuvalte Eruo aranie.”
	28 Túle apa quettar sine, apa auri tolto, i talles Péter ar Yoháno ar Yácov ar lende ama mir i oron hyamien. 29 Ar hyamieryasse cendeleryo ilce ahyane, ar lanneryar mirilyaner ninquissenen. 30 Ar yé! nér atta carampet óse, yet nánet Móses ar Elía. 31 Tannette *intu alcaresse ar quenter pa i autie ya telyumnes Yerúsalemesse. 32 Ono Péter ar i enger óse náner lunge húmenen; mal apa coivie cennelte alcarerya ar i nér atta tára óse. 33 Ar íre tú oantet sello, Péter quente Yésunna: “*Peantar, mára ná i nalme sisse. Etta alme orta *lancoar nelde, er elyen ar er Mósen ar er Elían” – an uas sinte ya quentes. 34 Mal íre quentes nati sine enge lumbo ya teltane te, ar anelte ruhtaine íre mennelte mir i lumbo. 35 Ar óma túle et i lumbullo, quetila: “Si ná yondonya, ye anaie cílina. Á lasta senna!” 36 Ar apa i óma túle, Yésus náne hírina erinqua. Mal anelte quilde ar uar nyarne aiquenen yane auressen pa i nati yar cennelte.
37 I hilyala auresse, íre túlelte undu i orontello, hoa şanga velle se. 38 Ar yé! nér yáme et i şangallo, quetila: “*Peantear, iquin lyello i cenil yondonyanna, an náse erya hínanya, 39 ar yé! rauco mapa se, ar rincenen yamis, ar tyarises rihta ar falasta, ar urdave autas sello apa harnie se. 40 Ar inquen hildolyallon i et-hatumner i rauco, mal ua ence tien.” 41 Hanquentasse Yésus quente: “A úvoronda ar rícina *nónare, manen andave mauyuva nin lemya aselde ar cole le? Á tulya yondolya sir!” 42 Mal íre hé en túlane har, i rauco hante he i talamenna ar tyarne he rihta. Ono Yésus naicine i úpoica faire ar nestane i seldo ar se-antane ataryan. 43 Ar illi tatallaner pa Eruo meletya túre.
	Sí íre anelte mapaine elmendanen pa ilye i nati yar carnes, quentes hildoryannar: 44 “Oi hepa quettar sine sámasse, an i Atanyondo nauva antana olla mannar atanion.” 45 Mal ualte hanyane quetie sina; anes nurtaina tello, pustien te tuntiello mana tenges, ar runcelte maquetiello senna pa quetie sina.
	46 Tá enge cos mici te pa man náne i antúra mici te. 47 Yésus, istala manen sannelte endaltasse, nampe hína ar panyane se ara inse 48 ar quente téna: “Aiquen ye came hína sina essenyasse came ní, ar aiquen ye came ní came ye ni-mentane. I ampitya mici le ná i antúra.” 
	49 Hanquentasse eque Yoháno: “*Peantar, cennelme nér et-háta raucor esselyanen, ar névelme pusta se, pan únes aselme.” 50 Mal Yésus quente senna: “Ávase pusta, an ye ua tare lenna ná elden!”
51 Sí íre i lúme túle har náveryan cámina ama, quernes cendelerya Yerúsalemanna menien tar. 52 Mentanes tercánoli epe inse, ar oantelte ar lender mir masto Samáreaiva, manwien sen. 53 Mal ualte merne camitas, pan anes malleryasse Yerúsalemenna. 54 Íre i hildor Yácov yo Yoháno cennet ta, quentette: “Heru, ma meril i canuvalve náren tule undu menello nancarien te?” 55 Mal quernes inse ar tu-naityane. 56 Tá lendelte hyana mastonna.
57 Íre lendelte i mallesse quén quente senna: “Hilyuvan lye ilya nómenna yanna autal.” 58 Ar Yésus quente senna: “Rusqui samir eccar ar menelo aiwi samir *haustar, mal i Atanyondo ua same nóme panien carya.” 
59 Tá quentes hyana nerenna: “Áni hilya!” I nér quente: “Lava nin minyave auta ar tala atarinya i sapsanna.” 60 Mal quentes senna: “Lava qualinain tala qualinaltar i sapsanna, mal elye mena ar cara menelo aranie sinwa!” 61 Ar exe quente: “Hilyuvan lye, Heru, mal minyave lava nin quete namárie innar ear coanyasse.” 62 Ono Yésus quente senna: “*Úquén ye apánie márya i hyaresse ar yéta i nati yar caita ca se, ná mára Eruo aranien. 
RANTA 10
Apa nati sine i Heru cille exi *otoquean ar etementane te atta ar atta epe inse, ilya mastonna yanna sé immo tulumne. 2 Quentes téna: “I yavie ná úvea, mal i molir nar mance. Etta á arca i yaviéno Herullo, mentieryan queni hostien yavierya. 3 Á etelelya! Yé! Mentan le ve euler mici ñarmor. 4 Áva cole *pocolle, hya poco matson, hya hyapat; ar áva *suila aiquen i mallesse. 5 Íre tulilde mir coa, minyave queta: 'Nai coa sina samuva raine!' 6 Ar qui ea tasse meldo raineo, rainelda seruva senna. Mal qui ua ea er, nanwenuvas lenna. 7 Etta á lemya coa tanasse, matila ar sucila i nati yar antalte len, an ye mole ná valda *paityaleryo. Áva leve coallo coanna.
	8 Ente, íre menilde mir osto ar camilde le, mata i nati panyaine epe le, 9 ar á nesta i hlaiwar sasse, ar nyara tien: 'Eruo aranie utúlie har lenna.' 10 Mal quiquie tulilde mir osto ar ualte came le, mena mir palle malleryar ar queta: 11 'Yando i asto ya himyane talulmanta ostoldallo palalme oa lenna. Ono nat sina alde ista, in Eruo aranie utúlie har!' 12 Nyáran lenna: Soromen i aure namiéva nauva *cólima lá ya nauvas sana oston.
	13 Horro lyen, Corasin! Horro lyen, Vet-Saira! An au i taure cardar yar amartier letse martaner mi Tír ar Síron, andanéya hirnelte inwis, hamila mi findianne ar *litte. 14 Etta Tíren ar Síronen i namie nauva *cólima lá lent! 15 Ar elye, Capernaum, ma cé nauval ortana menelenna? Undu Mandostonna tuluval! 
	16 Ye lasta lenna lasta ninna. Ar ye loita cime lé, loita cime ní. Ente, ye loita cime ní, loita cime ye ni-mentane.”
	17 Tá i *otoquean nanwenner mi alasse, quetila: “Heru, yando i raucoin mauya cime canwalmar mi esselya!” 18 Tá quentes téna: “Cennen Sátan lantienwa ve íta et menello. 19 Yé! Ánien len i túre *vettien nu taluldat leucar ar *nastaror ar i quanda melehte i ñottova, ar munta pole harna le. 20 Mal áva same alasse pa turielda or i raucor, mal sama alasse pan esseldar anaier técine menelde.”
 21 Lúme yanasse anes anvalima i Aire Feanen ar quente: “Laitan tye, Atar, Heru or menel cemenye, an unurtiel nati sine sailallon ar handallon, ar ápantiel tai lapsin. Ná, Átar, an carie sie náne mára hendulyatse. 22 Ilye nati anaier antaine olla nin lo Atarinya, ar man i Yondo ná *úquen ista hequa i Atar, ar man i Atar ná, *úquen ista hequa i Yondo, ar aiquen yen i Yondo mere apanta se.”
	23 Ar apa querie inse i hildonnar quentes: “Valime nát i hendu yat yétat yar elde yétar. 24 An quetin lenna: Rimbe Erutercánoli ar aralli merner cene i nati yar elde yétar, mal ualte cenne tai, ar hlare i nati yar elde hlarir, mal ualte hlasse tai.”
25 Ar yé! şanyengolmo oronte, tyastien se, ar eques: “*Peantar, mana caruvan náven aryon oira coiviéno?” 26 Quentes senna: “Mana técina i Şanyesse? Manen hental?” 27 Hanquentasse quentes: “Alye mele i Héru Ainolya quanda endalyanen ar quanda fealyanen ar quanda poldorelyanen ar quanda sámalyanen, ar armarolya ve imle.” 28 Yésus quente senna: “Hanquentes mai; cara sie ar samuval coivie.”
	29 Mal sé, merila tana i náse faila, quente Yésunna: “Ar man ná armaronya?” 30 Hanquentasse Yésus quente: “Nér untala Yerúsalemello Yericonna lantane mici piluli, i namper lanneryar ar se-palpaner, se-hehtala imbe coive ar qualme. 31 Ve martane, *airimo ununte sana mallesse, mal íre se-cennes, langanes i hyana rímasse i malleo. 
32 Mí imya lé yú Lévíon, íre túles undu i nómenna ar cenne se, langane oa sello. 33 Mal Samárea nér lelyala i mallesse túle senna, ar íre cenneses, endarya etelende senna. 34 Túles har senna ar vaitane nahteryar, ulyala millo ar limpe to tai. Tá se-panyanes celvaryasse ar talle se *sendassenna ar cimne maureryar. 35 Ar i hilyala auresse nampes lenár atta, antane tu i turcon i *sendasseo, ar quente: 'Cima maureryar, ar ilqua ya *yuhtal han si, inye paityuva nan lyen íre nanwenuvan sir.'
	36 Man mici nelde sine sanal carne inse armaro i neren ye lantane imíca i pilur?” 37 Eques: “Ye oráve sesse.” Yésus tá quente senna: “Alye mene ar care i imya nat.”
38 Sí íre oantelte lendes mir masto. Sisse nís estaina Marşa camne se mir coarya. 39 Enge as nís sina néşa yeo esse náne María, ye hamne undu ara i Heruo talu ar lastane quettaryanna. 40 Mal Marşa sáme máryat quante olya moliénen, ar túles ar quente: “Heru, ma ua valda lyen i néşanya ni-ehehtie erinqua molienyasse? Etta queta senna i mauya sen manya ni.” 41 Hanquentasse i Heru quente senna: “Marşa, Marşa, samil quárele ar nalye tarcaina pa rimbe natali. 42 Mal erya natwa ea maure. María icílie i mára ranta, ar sá ua nauva mapaina sello.”
RANTA 11
Ar túle, íre enges nómesse hyamila, in íre pustanes quén hildoryaron quente senna: “Heru, ámen peanta hyame, ve Yoháno yú peantane hildoryain.”
	2 Tá quentes téna: “Quiquie hyamilde, queta: Atar, na aire esselya. Aranielya na tuluva. 3 Ámen anta ilaurea massalma aure apa aure, 4 ar ámen apsene úcarelmar, an yú elme apsenir ilquenen ye same rohta men; ar ávame tulya úşahtienna.”
5 Ar quentes téna: “Man mici le ye same meldo lelyuva senna endesse i lómio ar quetuva senna: 'Meldo, áni *yutya massainen nelde, 6 an meldo ninya utúlie ninna lendallo ar samin munta panien epe se'? 7 Ar sé i mityallo quete hanquentasse: 'Ávani tarce! I fenna ná pahta, ar hínanyar nar asinye i caimasse; ua ece nin orta antáven lyen.' 8 Quetin lenna: Qui uas orta ar anta sen pan náse meldorya, é ortuvas ar antauva sen vorongandeleryanen. 9 Etta quetin lenna: Á arca, ar nauva len antana; á cesta, ar hiruvalde; á tamba, ar nauva len latyana. 10 An ilquen arcala came, ar ilquen cestala hire, ar ilquenen tambala nauva latyana.
11 Lau ea atar mici le ye, qui yondorya arca lingwe, cé antauva sen leuca i mende lingwio? 12 Hya qui yú arcas ohte, lau antauvas sen *nestaro? 13 Etta, qui elde i nar olce istar anta máre annar hínaldain, manen ole i menelda Atar antauva Aire Fea in arcar sello!”
	14 Ar et-hantes úpa rauco. Apa i rauco ettúle, i úpa nér carampe. Ar i şangar náner elmendasse. 15 Mal ennoli mici te quenter: “Et-hatis i raucor turconen i raucoron, Vélsevul.” 16 Ono exeli, tyastien se, cestaner sello tanwa et menello. 17 Istala símaltar quentes téna: “Ilya aranie şanca insanna ná nancarna, ar már şanca insanna lanta. 18 Mal qui yando Sátan şanca ná insenna, manen aranierya taruva? An quetilde in et-hatin i raucor Vélsevúlo túrenen.
19 Qui túrenen Vélsevúlo et-hatin raucor, mannen yondolyar et-hatir te? Sina castanen nauvalte námoldar. 20 Mal qui Eruo lepernen et-hatin i raucor, Eruo aranie é utúlie lenna. 21 Íre polda nér, arwa carmaron, varya véra pacarya, armaryar nar rainesse. 22 Mal íre nér polda lá sé tule ar turue se, mapas oa i carmar ya i exe sanne antauva sen varnasse, ar etsatis i nati yar píles sello. 23 Ye ua asinye tare ninna, ar ye ua hosta, vinta.
	24 Íre úpoica faire tule et nerello, langas ter parce ménar cestala nóme séreva, ar íre uas hire, quetis: 'Nanwenuvan coanyanna yallo léven.' 25 Ar íre tulis, hiris sa carna poica ar netyana. 26 Tá autas ar tala óse hyane fairi otso, olce lá inse, ar apa tulilte minna marilte tasse, ar tana neren i métima sóma nauva ulca lá i minya.”
	27 Sí íre sé náne quetila nati sine, nís et i şangallo ortane ómarya ar quente senna: “Valime i súma ya lye-colle ar i i tyetsu yalto anel tyétina!” 28 Mal eques: “Arya ná qui quetil: Valime nar i hlarir Eruo quetta ar hepir sa!”
	29 Íre i şangar ocomner, quentes: “*Nónare sina ná ulca *nónare! Arcas tanwar, mal tanwa ua nauva antana san, hequa Yóno tanwa. 30 An ve Yóna olle tanwa i lien Ninevesse, sie yú i Atanyondo nauva tanwa *nónare sinan. 31 Hyarmeno tári nauva ortana i namiesse as i queni *nónare sino ar namuva te ulce, an túles cemeno mentello hlarien Solomondo sailie –  ar yé, sís ea amba lá Solomon! 32 I queni Ninevello ortuvar i namiesse as *nónare sina ar namuva sa ulca. An hirnelte inwis i mentanen ya Yóna talle, ar yé, sís ea amba lá Yóna!
33 Nartiéla calma, mo ua panya sa cambosse hya nu lestacolca, mal i calmatarmasse, lavila in tulir minna cene i cala. 34 I hroan, i calma ná hendelya. Íre hendelya málesse ná, quanda hroalya yú calima ná, mal íre olca nás, yú hroalya morna ná. 35 Etta cima i sana cala ya ea lyesse ua mornie! 36 Sie, qui quanda hroalya calyaina ná, lá arwa ranto ya morna ná, ilqua nauva calyaina ve íre i calma calya lye alcaryanen!”
	37 Apa quentes ta, Farisa arcane i matumnes mat óse. Etta lendes minna ar caine undu ara i sarno. 38 Mal i Farisa náne elmendasse íre cennes i uas minyave sove inse nó i mat. 39 Mal i Heru quente senna: “Sí, a Farisar! Poitalde i ette i yulmo ar veneo, mal mityaldasse nalde quante pilweo ar olciéno. 
40 Úhandar! Ye ontane i ette, ma uas ontane yú i mitya? 41 Mal á anta annar penyain et yallo ea mityaldasse, ar yé! ilqua nauva poica len. 42 Mal horro len, a Farisar, pan antalde i quaista ranta i minto ar i *laiquelisso ar ilya queo, mal langalde i failie ar i melme Eruva! Nati sine mauyaner len care, pen lengie i exi. 42 Horro len, a Farisar, an melilde same i minde sondar i *yomencoassen ar came i *suilier mí mancalenómi. 44 Horro len, an nalde ve i noiri yar uar aşcénime, tyárila queni vanta olla tai ú istiéno.”
	45 Hanquentasse quén imíca i şanyengolmor quente senna: “*Peantar, quetiénen nati sine antal ulca esse yú elmen.” 46 Tá quentes: “Horro yú len i nar şanyengolmor, an panyalde atanissen cólor urde colien, mal elde uar appa i cólar eryanen leperildaron! 
	47 Horro len, an carastalde i noiri i Erutercánoin, mal atarildar nacanter te! 48 É nalde astarmor ar sanar mai pa atarildaron cardar, an té necanter i Erutercánor, mal elde carastar noiriltar! 49 Sina castanen Eruo sailie quente: Mentauvan téna Erutercánor ar aposteli, ar nahtuvalte ar roituvalte ennoli mici te, 50 ar sie ilye i Erutercánoron serce ya anaie et-ulyana i mardo tulciello tenna sí nauva cánina nónare sinallo, 51 sercello Ávelo tenna serce Secarío, ye náne nahtana imbi i *yangwe ar i Coa. Ná, nyáran len, nauvas cánina *nónare sinallo!
	52 Horro len i nar şanyengolmor, an amápielde oa i *latil istyava; elde uar mittane, ar i merner mitta pustanelde!”
	53 Íre etelendes talo i parmangolmor ar i Farisar *yestaner nire senna aicave ar ulya senna maquetiéli pa hyane natali, 54 se-tirila mapáven nat et antoryallo.
RANTA 12
Lúme yanasse, íre i şanga náne ocómienwa mi *quaihúmeli, ta rimbe i quén *vattane i exe undu, *yestanes quete hildoryannar minyave: “Hepa inde oa i *pulmaxello i Fariryaron, yá *imnetie ná. 2 Mal ea munta nurtana ya ua nauva apantana, hya nulda ya ua nauva sinwa. 3 Etta, ilye nati yar quetilde i morniesse nauvar hlárine i calasse, ar ya hlussalde vére şamberyassen nauva carna sinwa i coaron tópallon. 4 Ente, quetin lenna i nar meldonyar: Áva ruce illon nahtar i hroa ar epeta uar pole care amba. 5 Mal tanuvan len manello mauya len ruce: Ruca yello apa nehtie same i túre hatiéva mir Ehenna. Ná, quetin lenna, ruca sello!”
6 Filit atta nát vácine mitta urusteva attan, lá? Ananta Eru ua loita enyale er mici tu. 7 Mal yando careldo findi nar illi nótine. Áva ruce; nalde mirwe lá rimbe filici.
	8 Mal quetin lenna: Ilquen ye *etequenta ni epe atani, sé i Atanyondo yú *etequentuva epe Eruo vali. 9 Mal ye laquete ni epe atani nauva laquétina epe Eruo vali. 10 Ar ilquenen ye quete quetta i Atanyondonna, ta nauva apsénina, mal yen naiquete i Aire Feanna, ta ua nauva apsénina. 11 Mal íre talalde le epe combi ar cánor ar túri, áva same quárele pa manen hya mananen varyuvalde inde, hya pa mana quetuvalde; 12 an i Aire Fea peantauva lúme entasse pa i nati yar mauyar len quete.”
13 Tá quén i şangasse quente senna: “*Peantar, queta hánonyanna i mauya sen anta nin masse i *aryoniesse!” 14 Quentes senna: “A nér, man ni-panyane namien let hya etsatien lent *aryoniesta?” 15 Tá quentes téna: “Cima ar á varya inde ilya milciello, an yando íre quén same úve, coivierya ua tule armaryallon.” 16 Ente, quentes téna sestie, quetila: “I nóre lárea nerwa antane hoa yávie. 17 Ar carnes úvie sámaryasse, quetila: 'Mana caruvan, sí ire penin nóme yasse polin hosta yávienya?' 18 Ar quentes: 'Caruvan sie: Nancaruvan hauranyar, ar carastuvan haurali hoe lá tai, ar tasse hostuvan ilya orenya ar ilye máre natinyar; 19 ar quetuvan imninna: 'Sí samil rimbe máre natali haurasse rimbe loalin. Sera, mata, suca, sama alasse!'
	20 Mal Eru quente senna: 'Úhanda nér! Lóme sinasse canilte cuilelya lyello. Tá man samuva yar ahastiel?' Sie euva yen hosta harma insen, mal ua lárea Erun.”
	22 Tá quentes hildoryannar: “Sina castanen quetin lenna: Áva same quárele pa inde, pa mana matuvalde, hya pa hroaldar, pa i lanni yar coluvalde. 23 An i cuile ná mirwa lá matso, ar i hroa lá lanni. 24 Cima i quácor, i ualte rere hya *cirihta, ar ualte same haurar hya ataqui hepien nati, ananta Eru anta tien masto. Manen mirwe lá aiwi elde nar! 25 Man mici le, quáreleryanen, pole napane erya *perranga coivieryo andienna? 26 Qui sie ualde pole care i ampitya nat, manen ná i samilde quárele pa i lemyala nati? 27 Cima manen i indili alir; ualte móta hya lanya, mal nyarin len: Yando Solomon ilya alcareryasse úne netyana ve er mici té!
28 Qui Eru sie netya i celvar i restasse, i ear síra ar enwa nar hátine mir urna, manen ole ambe netyuvas lé, elde pitya saviéno! 29 Etta áva cesta mana matuvalde hya mana sucuvalde, ar áva same quárele, 30 an ilye nati sine nar yar i mardo liendi cestar, ono Atarelda ista i samilde maure sine nativa. 31 Mal á cesta minyave aranierya, ar nati sine nauvar len napánine!
	32 Áva ruce, á pitya lámáre, an Atarelda asánie mai anta len i aranie! 33 Vaca yar samilde ar á anta annar i penyain. Cara len *pocoller i ua oi yeryuvar, *alaloitala harma menelde, yasse arpo ua tule har hya malo ammate. 34 An yasse harmalda ea, tasse yú endalda euva.
	35 Hepa i quilta oşweldasse ar calmaldar uryala, 36 ar elde na ve atani hopila herulto entulessen i veryanwello, polieltan latya sen mí imya lú ya tulis tambala.
37 Valime nar i móli ion heru, íre nanwenis, hire te tíra! Násie quetin lenna: Notuvas *os oşwerya ar lavuva tien caita ara i sarno, ar tuluvas náven núro tien. 38 Ar qui tulis mí attea tirisse, hya mí neldea, ar hire te sie, valime nalte! 39 Mal á ista nat sina, i qui i *coantur sinte i lúme yasse i arpo tulumne, anes coiva ar ua láve aiquenen race mir coarya. 40 Yú elde na manwane, an i Atanyondo túla mi lúme ya ualde sana.
	41 Tá Péter quente: “Heru, ma quetil sestie sina elmenna hya yú ilyannar?” 42 Ar i Heru quente: “É man ná i voronda mardil, i handa, yeo ortíriesse herurya panyuva ilye núroryar, antieryan tien matsolta mí vanima lúme?
43 Valima ná mól tana, ye herurya íre tulis hiruva cára sie. 44 Nanwave quetin lenna i or ilye armaryar se-panyuvas. 45 Mal qui mól tana quete endaryasse: 'Herunya ua tuluva rato', ar *yestas pete i núror ar i *núri, ar mate ar suce ar quate inse limpenen, 46 sana mólo heru tuluva auresse ya uas sane ar lúmesse ya uas ista, ar se-peryuvas ar sen-antauva masserya as i úvorondar. 47 Tá mól tana ye hanyane heruryo şelma, mal ua manwane inse hya carne şelmarya, nauva palpana rimbe tarambolínen. 48 Mal ye ua hanyane sa, ar sie carne nati valde palpiéno, nauva palpana mance tarambolínen. An ho ilquen yen olya anaie antana, olya nauva cánina, ar ho quén yeo ortíriesse queni apánier olya, canuvalte amba lá senwa.
	49 Náre utúlien hate cemenna, ar mana meruvan qui anaies nartana yando sí? 50 Sumbie samin yanen nauvan sumbana, ar manen níraina nanye tenna anaies telyaina! 51 Ma sanilde i utúlien antáven raine cemende? Lá, quetin lenna, mal şancie! 52 An ho sí euvar lempe şance erya coasse, nelde attanna ar atta neldenna. 53 Nauvalte şance, atar yondonna ar yondo atarenna, amil yeldenna ar yelde amillenna, ar nís yondoryo verinna, ar i veri veruryo amillenna.”
	54 Tá yú quentes i şangannar: “Íre cenilde lumbo ortea Númesse, mí imya lú quetilde: Raumo túla –  ar sie euva. 55 Ar íre cenilde şúre ya váva Hyarmello, quetilde: Lauca nauva – ar sie euva. 56 *Imnetyandor, istalde henta cemeno ar menelo ilce, mal manen ná i ualde ista henta lúme sina? 
57 Manen ná in ualde name yúelden mana faila ná? 58 An íre ménal as ñottolya námonna, rica mí malle náven léra costelyallo óse – hya tucuvas lye epe i námo, ar i námo antauva lye olla i  *námondurenna, ar i *námondur hatuva lye mir mando. 59 Nyarin lyen: Ual ettuluva talo nó apaitiel i métima pitya ranta urusteva!”
RANTA 13
Lúme yanasse ennoli i enger tasse nyarner sen pa i queni Alileallo ion serce Piláto etulyane mir serce *yancaltaron. 2 Etta hanquentasse quentes téna: “Ma intyalde i queni sine Alileallo náner úcarindoli ambe túre lá ilye exi Alileasse, pan perpérelte ta? 3 Laume, quetin lenna; mal qui ualde hire inwis, illi mici le nauvar nancárine mí imya lé. 4 Hya i toloque innar i mindo Siloamesse lantane, nahtala te – ma intyalde i sámelte rohta túra lá ya ilye exi i marir Yerúsalemesse samir? 5 Laume, quetin lenna; mal qui ualde hire inwis, illi mici le nauvar nancárine mí imya lé. 
	6 Tá quentes téna sestie sina: “Nér sáme *relyávalda tarwaryasse liantassion, ar túles cestien yáve sesse, mal hirnes munta. 7 Tá quentes i *tarwandurenna: 'Yé, loassen nelde utúlien cestala yáve *relyávalda sinasse, mal ihírien munta. Áse cire undu! Mana casta ea hepien se tasse, hepila i talan pen antáve yáve?' 8 Hanquentasse quentes senna: 'Heru, ásen lave tare yú loa sinasse, ar sapuvan *os se ar panyuva múco tasse. 9 Qui tá antauvas yáve i tuluvaila loasse, mára ná. Mal qui laias, ciruvalyes undu.'”
	10 Sí Yésus náne peantala mi er i *yomencoaron i *sendaresse. 11 Ar yé! enge tasse nís ye ter loar toloque náne haryaina lo faire se-carila milya: Anes cúna, ar ua ence sen tare téra.
12 Mal íre cennes i nís, Yésus yalde se insenna ar quente: “Nís, nalye leryana i hlívello lye-carila milya.” 13 Ar panyanes máryat sesse, ar mí imya lú orontes tarien téra, ar antanes alcar Erun. 14 Mal i turco i *yomencavo, nála rúşea pan Yésus nestane i *sendaresse, quente i şanganna: “Ear auri enque yassen mauya mole! Etta tula mi tai náven nestana, ar lá i *sendaresse!” 15 Mal i Heru hanquente senna: “*Imnetyandor, ma ua ilquen mici le i *sendaresse lehta mundorya hya *pelloporya ho i salquecolca ar tulya se oa sucien? 16 Mal nís sina, ye ná Avraham yelde ye Sátan ehépie hampa ter loar toloque – ma ua mauyane se-lehta núte sinallo i *sendaresse?” 17 Ar íre quentes ta, ilye i tarner senna náner nucumne, ar i quanda şanga sáme alasse pa ilye i alquarinque nati yar martaner sénen.
	18 Etta quentes: “Ve mana Eruo aranie, ar as mana sestuvanyes? 19 Nas ve erde *sinapio, ya nér nampe ar panyane tarwaryasse, ar alles mir alda, ar menelo aiwi marner olvaryassen.”
	20 Ar ata quentes: “As mana sestuvan Eruo aranie? 21 Nas ve *pulmaxe, ya nís nampe ar nurtane lestassen nelde poriva, tenna ilqua náne púlienwa.”
	22 Ar lendes ostollo ostonna ar mastollo mastonna, peantala íre ménanes Yerúsalemenna. 23 Sí quén quente senna: “Heru, ma nar i rehtainar mance?” Quentes téna: 24 “Rica menien minna ter i náha fenna! An rimbali, quetin lenna, cestuvar mene minna, mal ualte poluva, 25 i lúmello ya i heru i cavo orontie ar apahtie i fenna, ar tarilde i ettesse, tambala i fennasse, quetila: 'Heru, ámen latya!' Mal hanquentasse quetuvas lenna: 'Uan ista mallo utúlielde.'
26 Tá quetuvalde: 'Mantelme ar suncelme epe lye, ar peantanel mallelmassen!' 27 Mal hanquetuvas lenna sie: 'Uan ista mallo utúlielde. Heca nillo, ilye i carir úfailie!' 28 Tasse yaimelda ar molielda nelciva euvar, íre cenilde Avraham ar Ísac ar Yácov ar ilye i Erutercánor mi Eruo aranie, mal elde nar hátine ettenna. 29 Ente, queni tuluvar Rómello ar Númello ar Formello ar Hyarmello, ar caituvalte ara i sarno mi Eruo aranie. 30 Ar yé! ear teldali i nauvar minye, ar ear minyali i nauvar telde.”
	31 Lúme yanasse túler Farisáli i quenter senna: “Mena ettenna ar á auta silo, an Herol mere nahta lye!” 32 Ar quentes téna: “Mena ar queta rusco tananna: Yé, et-hatin raucor ar carin nestie síra ar enwa, ar i neldea auresse nauvan telyana. 32 Ananta mauya nin lelelya mallenyasse síra ar enwa ar i hilyala auresse, an ua lávina Erutercánon náve nancarna ettesse Yerusalémo. 34 Yerúsalem, Yerúsalem, ye nahta i Erutercánor ar *sarya i anaier mentaine senna – manen rimbave mernen comya hínalyar ve poroce comya nessaryar nu rámaryat! Mal ualde merne. 35 Yé, coalda ná len hehtana! Nyáran lenna i laume ni-cenuvalde tenna quetuvalde: Aistana ná ye túla mí Héruo esse!”
RANTA 14
Ar mi lú íre lendes mir coa turcova i Farisaron matien massa, tirneltes har. 2 Ar yé! enge tasse nér epe se ye náne púlienwa, arwa acca olya neno hroaryasse. 3 Etta Yésus carampe i şanyengolmonnar, quetila: “Ma ná lávina i *sendaresse nesta, hya lá?” 4 Mal anelte quilde. Tá nampes i nér, nestane se ar mentane se oa. 5 Ar quentes téna: “Man mici le, qui yondorya hya mundorya lanta mir tampo, ua tucuva se ama i *sendaresse?” 6 Ar ualte pole hanquete nati sine.
	7 Tá nyarnes sestie i nerin i náner tultaine, íre túnes manen cillelte i amminde nómi inten, quetila téna: 8 “Íre nalde tultaine lo quén veryanwenna, áva caita undu i amminda nómesse. Cé quén minda lá elye anaie tultana lo se, 9 ar i quén ye lye-tultane tuluva ar quetuva lyenna: 'Lava nér sinan same i nóme!' Ar tá mauya lyen mene nucumna i amnalda nómenna.
10 Mal íre nalye tultana, mena ar á caita i amnalda nómesse. Sie, íre i nér ye tultane lye tule, quetuvas lyenna: 'Meldo, tula ama, ambe inga!' Tá samuval alcar epe ilye i queni i anaier tultaine aselye. 11 An ilquen ye orta inse nauva nucumna, mal ye nucume inse nauva ortana.”
	12 Ente, quentes yenna tultane se: “Íre caril şinyemat hya ahtumat, áva tulta meldolyar, hya hánolyar, hya i queni nosselyo, hya lárie armarolyar. Cé yú té tultauvar lyé nan, ar ta nauva lyen *nampaityale. 13 Mal íre caril merende, á tulta penyar, *hroaloicali, *úlévimar, laceníti, 14 ar nauval valima, an té samir munta yanen ece tien paitya lyen. An nauva paityana lyen qualinaron ortiesse!”
15 Hlarila ta, quén mici i cainer ara i sarno quente: “Valima ná ye mate massa mi Eruo aranie!”
	16 Yésus quente senna: “Enge nér ye manwane túra ahtumat, ar tultanes rimbali. 17 Ar mentanes núrorya i ahtumatto lúmesse, quetien innar náner tultaine: “Tula, an sí ilqua manwa ná!” 18  Mal illi mici te *yestaner anta castali uien tule. I minya quente senna: 'Amancien imnin resta, ar mauya nin lelya cenien sa. Iquin lyello, áva sana ulco pa ni pan ua ece nin tule!' 19 Ar exe quente: 'Amancien imnin yantar lempe mundoron, ar ménan tyastien te. Iquin lyello, áva sana ulco pa ni pan ua ece nin tule.' 20 Ar exe quente: 'Evérien nissenna, ar etta ua ece nin tule.' 21 Íre nanwennes, i mól nyarne nati sine heruryanna. Tá i cavo turco náne rúşea ar quente mólyanna: 'Mena lintiénen mir i maller ar tier i ostosse, ar á tala sir i penyar ar *hroaloicar ar *cénelórar ar *úlévimar!' 
22 Ar i mól quente: “Heru, ya cannel anaie carna, ar en ea nóme.” 23 Ar i heru quente i mólenna: “Á etelelya mir i maller ar i pelerinnar ar áten mauya tule minna, quatien coanya. 24 An quetin lenna: *Úquen imíca i neri i náner tultaine tyavuvar ahtumattinya!'”
	25 Sí hoe şangali lelender óse, ar quernes inse ar quente téna: 26 “Qui aiquen tule ninna ar ua teve atarya ar amillerya ar verirya ar hínaryar ar hánoryar ar néşaryar, é véra cuilerya, ua ece sen náve hildonya. 27 Yen ua cóla tarwerya ar túla apa ni, ua ece náve hildonya. 28 An man mici le i mere carasta mindo ua minyave hame undu onotien i nonwe carastiéno, istien qui samis fárea telpe telien sa? 29 Qui laias, cé panyas i mindo talma, mal ua ece sen telya i mindo, ar ilye i tírar cé *yestuvar quete yaiwe pa se, 30 quetila: 'Nér sina *yestane carasta, mal ua ence sen telya.'
 31 Hya man ná i aran ye veluva hyana aran ohtasse ar ua minyave hame undu carien úvie qui polis ohtarinen húmi quean mahta yenna tule senna arwa húmi *yúquean? 32 Qui uas pole mahta senna, mentas queni i quetuvar rá sen íre i exe en haira ná, cestala raine. 33 Sie, etta, *úquen mici le ye ua quete namárie ilye armaryannar pole náve hildonya.
	34 Singe é ná mára, mal qui i singeo tyáve nauva vanwa, mananen mo antauva san tyáve ata? 35 Uas mára cemnen hya ve múco véla. Queni hatir sa ettenna. Lava yen same hlaru lastien, lasta!
RANTA 15
Ilye i *tungwemor ar úcarindor túler har senna hlarien se. 2 Etta i Farisar ar i şanyengolmor nurruner, quetila: “Nér sina came úcarindor ar mate aselte!” 3 Tá quentes sestie sina téna: 4 “Man ná i nér mici le arwa mámaron tuxa ye ua, qui er mici te ná vanwa, hehtuva i nerte *neterquean i erumasse ar cestuva i vanwa máma tenna hirises? 5 Ar apa hirie se panyuvas se pontiryasse, arwa alasseo. 6 Ar apa tulie marda tultas meldoryar ar armaroryar ar quete téna: 'Na valime asinye, an ihírien mámanya, ye náne vanwa.' 7 Quetin lenna i mí imya lé, íre er úcarindo hire inwis, ea menelde alasse túra lá ya ea pa úcarindor nerte *neterquean i uar same maure inwisteva.
	8 Hya man ná i nís ye same racmar quean ye ua narta calma ar poita coarya qui er mici tai ná vanwa, cestala harive tenna hirises? 9 Ar íre sa-ihíries, comyas melderyar ar *armareryar ar quete: 'Na valime asinye, an ihírien i racma ya náne vanwa nin!' 10 Sie, quetin lenna, euva alasse mici Eruo vali pa er úcarindo ye hire inwis.”
	11 Tá quentes: “Enge nér as ye enget yondo atta. 12 Ar i ambe nessa mici tu quente ataryanna: “Atar, ánin anta i ranta i armaron ya lanta massenyan.” Tá *ciltanes laulestarya tún. 13 Epeta, apa lá rimbe auri, i ambe nessa yondo comyane ilqua ar lende oa mir haira nóre, ar tasse hantes oa telperya verca coiviesse. 
	14 Apa *yuhtanes ilqua enge urda saicele nóre tanasse, ar *yestanes same maure. 15 Lendes himyala er i quenion i marner nóre tanasse, ye mentane se mir restaryar tirien polcar. 16 Ar mernes quate inse i vainínen yar i polcar manter, mal *úquen antane sen nat.
17 Mal íre nanwennes laicenna quentes: “Ilye i paityane queni i molir atarinyan samir úve massava,   íre inye quéla saicelénen! 18 Ortuvan ar lelyuvan atarinyanna, ar quetuvan senna: Atar, úacárien menelenna ar tyenna. 19 Uan valda en náven estaina yondotya, mal áni care ve er i paityane quenion i molir tyen.'
	20 Ar orontes ar túle ataryanna. Íre en anes haiya, i atar cenne se, ar endarya etelende senna, ar norila senna lantanes axeryanna ar minque se. 21 Mal i yondo quente: 'Atar, úacárien menelenna ar tyenna. 22 Uan valda en náven estaina yondotya. Áni care ve er i paityane quenion i molir tyen.' 23 Ono i atar quente núroryannar: 'Lintave, á tala colla, i arya, ar ása panya sesse, ar á panya corma máryasse ar hyapat taluryatse, 23 ar á tala i maitana nessa mundo, áse nahta ar alve mate ar same alasse! 24 An yondonya sina náne qualin ar enutúlie coivienna; anes vanwa ar anaie hírina!' Ar *yestanelte same alasse.
25 Mal ambe yára hánorya náne i restasse, ar íre túles ar lende har i coanna, hlasses lindale ar queni liltala. 26 Yaldes er i núrion ar maquente pa mana nati sine tenger. 27 Quentes senna: 'Hánolya utúlie, ar atarelya anahtie i maitana nessa mundo, pan *nanacámies se málesse.' 28 Mal anes rúşea ar ua merne mene minna. Tá atarya túle ettenna ar arcane sello. 29 Hanquentasse quentes ataryanna: 'Ter ta rimbe loar omótien tyen, ar canwatya uan oi rance, ananta uatye oi antane nin nessa *naico samienyan alasse as meldonyar. 30 Mal íre utúlie yondotya sina ye ammante laulestatya as *imbacindeli, nahtatye i maitana mundo sen!' 
	31 Tá quentes senna: 'Hína, illume anaietye asinye, ar ilye ninyar nar *tyenyar, 32 mal mauyane same alasse ar náve valime, an sina hánotya náne qualin ar nanwenne coivienna, ar anes vanwa ar anaie hírina!”
RANTA 16
Tá quentes yú hildoryannar: “Enge atan ye náne lárea ar sáme quén ortirila coarya, mal hlasses ulca nyarie pa se – i hatis oa armaryar. 2 Etta se-tultanes ar quente senna: 'Mana nat sina ya hláran pa lye? Á anta onótie pa molierya ve mardil, an ualye turuva i coa ambe.' 3 Tá i mardil quente insenna: 'Mana caruvan, sí íre herunya méra mapa oa molienya ve mardil? Poldorenya ua farya sapien. Nauvan nucumna qui mauya nin ique. 4 Mal istan mana caruvan, tyarila queni came ni mir coaltar íre ortírienya mapana nillo ná!' 5 Ar yalila insenna i quanda rohtalie heruryo, quentes i minyanna: 'Mana i nonwe rohtalyo herunyan?' 6 Eques: 'Lestar tuxa ilmava.' Quentes senna: 'Á mapa hyalinilyar ar hamua, ar lintiénen teca *lepenquean!'
 7 Epeta quentes exenna: 'Ar elye, mana i nonwe rohtalyo?' Quentes: 'Cor-lestar tuxa oriva.' Quentes senna: 'Á mapa hyalinelyar ar teca *toloquean!' 8 Ar i heru laitane i úfaila mardil, pan lenganes sailave –an *nónareltasse, randa sino yondor nar saile lá i calo yondor.
	9 Ente, quetin lenna: Cara meldor elden i úfaila larnen! Sie, íre ta loita, le-camuvalte mir i oire mardi. 10 Ye voronda ná mi ta ya ampitya ná, voronda ná yú olyasse, ar ye úfaila ná mi ta ya ampitya ná, úfaila ná yú mi olya. 11 Etta, qui ualde voronde pa i úfaila lar, man  panyuva hepieldasse ta ya nanwa ná? 12 Ar qui ualde atánie voronwelda pa ta ya ná exeva, man antauva len *aiqua ya nauva véralda?
13 Ua ea núro yen ece náve mól heru attan, an tevuvas er ar meluva i exe, hya himyuvas er ar nattiruva i exe. Ua ece len náve móli Erun ar laren véla.”
	14 Mal i Farisar, i méler telpe, lastaner ilye sine natinnar, ar carampelte senna yaiwenen. 15 Ar quentes téna: “Elde nar i quetir i nalde faile epe atani, mal Eru ista illion enda. An ta ya varanda  ná atanin yelwa ná Erun. 16 I Şanye ar i Erutercánor náner tenna Yoháno; ho tá mo care i evandilyon sinwa, ar illi nírar sanna. 17 Menel cemenye autuvat nó erya tehta i Şanyesse lantuva oa.
	18 Ilquen ye hyare inse veriryallo ar verya exenna, race vestale, ar ye verya nissenna hyárina veruryallo, race vestale.
	19 Mal enge nér ye náne lárea, ar tompes inse *luicarninen ar *páşenen, arwa alasseo ilya auresse mi alcarinqua lé. 20 Mal enge *iquindo yeo esse náne Lásaro, panyana ara andorya, quanta sistínen. 21 Mernes quate inse yainen lantaner sarnollo i lárea nerwa, mal yando i huor túler ar láver sisteryar. 
	22 Túle in i *iquindo qualle, ar i vali colle se oa Avrahámo súmanna. Ente, yú i lárea nér qualle ar náne talaina sapsaryanna.
	23 Ar latyanes henyat mi Mandos, yasse enges ñwalmelissen, ar cennes Avraham haiya ar Lásaro sumaryasse. 24 Etta yámes ar quente: 'Atar Avraham, órava nisse ar á menta Lásaro, panieryan leperyo tille nenesse, carien lambanya ringa! An nanye ñwalyaina náre sinasse!”
25 Mal Avraham quente: “Hína, enyala i camnel máre natilyar coivielyasse, ar Lásaro mí imya lé i úmáre nati; mal sí camis tiutale sisse, mal elye same naicele. 26 Ar ara ilye nati sine, hoa cilya anaie panyana imbi elme ar elde. Sie i merir lelya silo lenna uar pole; mi imya lé queni uar pole lahta talo menna.” 27 Mal eques: “Tá arcan lyello, atar: Áse menta i coanna atarinyava – 28 an samin hánor lempe – *vettieryan tien, pustien yú té tuliello nóme sinanna ñwalmeva!” 29 Ono eque Avraham: “Samilte Móses ar i Erutercánor; á lastar téna!” 30 Mal sé quente: “Vá, atar Avraham, mal qui quén tuluva téna qualinallon, hiruvalte inwis!” 31 Ono quentes senna: “Qui ualte lasta Mósenna ar i Erutercánonnar, quén nanwenila qualinallon yú loituva vista sámalta.”
RANTA 17
Tá Yésus quente hildoryannar: “Mauya i tulir i castar lantiéva, mal horro i quenen ter ye tulilte! 2 Qui ondo muliéva náne panyana *os axerya, ar anes hátina mir i ear, ta náne sen arya lá tyarie i lante ero mici pityar sine!
	3 Cima inde! Qui hánolya úcare, áse naitya, ar qui samis inwis, ásen apsene. 4 Ar qui lúr otso  mi erya aure úcaris lyenna ar nanwenis lyenna lúr otso, quetila, 'Samin inwis!', ásen apsene!
	5 Ar i aposteli quenter i Herunna: “Ámen anta amba savie!” 6 Mal i Heru quente: “Qui sámelde savie ve erde *sinapio, poldelde quete morpialda sinanna: 'Tuca ama şundulyar ar na empánina i earesse' – ar carumnes ve quetielda. 
7 Mal man mici le, arwa mólo ye mole i hyarnen hya ve mavar, quetuva senna íre tulis i restallo: 'Tula sir lintiénen ar á caita undu ara i sarno'? 8 Ma uas ambe rato quetuva senna: 'Ánin manwa nat ahtumattinyan, ar nuta *os oşwelya ar *nura nin tenna amátien ar usúcien, ar epeta elye lerta mate ar suce' – ? 9 Lau sanas i samis rohta i mólen pan é carnes i nati pa yar camnes canwali? 10 Sie yú elde: Apa acárielde ilye i nati pa yar camnelde canwali, queta: 'Nalve úaşie móli. Acárielve ya rohtalva náne.'”
	11 Ar lendaryasse Yerúsalemenna langanes ter i ende Samário ar Alileo. 12 Ar íre túles mir masto, helmahlaiwe neri quean veller se, mal pustanelte haire sello. 13 Ar ortanelte ómalta ar quente: “Yésus, *peantar, órava messe!” 14 Ar íre cennes te quentes téna: “Mena ar á tana inde i *airimoin.” Tá, íre anelte i tiesse, anelte poitaine. 
15 Er mici te nanwenne íre cennes i nestana náse, ar hoa ómanen antanes alcar Erun. 16 Ar lantanes cendeleryanna epe Yésuo talu ar hantane sen; anes Samárea nér. 17 Hanquentasse Yésus quente: “Ma únelte i quean nestane? Masse, tá, nar i hyane nerte? 18 Ma enge úner ye nanwenne antáven alcar Erun, hequa nér sina hyana liendello?” 19 Ar quentes senna: “Á orta ar mena; savielyanen acámiel mále.”
	20 Mal íre anes maquétina lo i Farisar pa i lúme yasse Eruo aranie tulumne, quentes téna hanquentasse: “Eruo aranie ua tule mi lé lavila quenin cenitas hendultanten. 21 Ente, queni uar quetuva: 'Cena sisse!' hya 'Tasse!' An yé, Eruo aranie ea endeldasse.”
	22 Tá quentes i hildonnar: “Tuluvar aureli yassen meruvalde cene er i aurion i Atanyondova, mal ualde cenuva sa. 23 Ar queni quetuvar lenna: 'Cena tasse!', hya: 'Cena sisse!' Áva lelya tar ar áva nore ca te.
24 An ve i íta, caltala er rantallo nu menel hyana rantanna nu menel, sie i Atanyondo nauva. 25 Mal minyave mauya sen perpere ole ar náve quérina oa lo *nónare sina. 26 Ente, tambe martane auressen Noaħo, síve euva yú mí Atanyondo rí: 27 Mantelte, suncelte, neri veryaner, nissi náner vertane, tenna i aure yasse Noaħ mittane i marcirya, ar i oloire túle ar nancarne te illi. 28 Mí imya lé, ve martane auressen Loto: mantelte, suncelte, mancanelte, vancelte, empannelte, carastanelte. 29 Mal i auresse yasse Lót ettúle Soromello, náre ar *ussar lantaner menello ar nancarne te illi. 30 Mí imya lé euva íre i Atanyondo nauva apantana.
	31 Enta auresse mauya i quenen tópasse coaryava, ye same armaryar i coasse, lá mene undu tultien tai, ar mi imya lé mauya i quenen i restasse lá nanwene i natinnar ca se. 
32 Enyala Lóto veri! 33 Aiquenen ye cesta hepe cuilerya nauvas vanwa, mal quén yen nas vanwa rehtuva sa. 34 Nyarin lenna: Mi enta lóme atta euvat er caimasse; er nauva talana, mal i exe nauva hehtana. 35 Euva nís atta mulila i imya *mulmanen; er nauva talana, mal i exe nauva hehtana. [36] 37 Ar hanquentasse quentelte senna: “Masse, Heru?” Quentes téna: “Yasse i hroa ea, tasse i şorni ocomuvar.”
RANTA 18
Tá nyarnes tien sestie pa i maure hyamiéva ar lá pustiéva neve, 2 quetila: “Ostosse enge námo ye ua sáme rucie Eruva ar ua sáme áya atanen. 3 Mal enge *verulóra nís sana ostosse ar túles i námonna, quetila: “Ánin anta failie cotumonyallo şanyesse!”
4 Mal ter lúme uas merne, mal epeta quentes insenna: “Ómu uan ruce Erullo hya same áya atanen, 5 en taluvan failie nís sinan, hya tuluvas ni-petien i cendelesse!” 6 Tá i Heru quente: “Hlara ya úfaila námo sina quéta! 7 Ma Eru ua tyaruva failie náve carna in icílies i yamir senna mi aure yo lóme, ómu samis cóle pa te? 8 Nyarin lenna, antauvas tien failie rongo! Ananta, íre i Atanyondo tuluva, ma hiruvas i savie cemende?”
	9 Yú quentes sestie sina innar náner tance pa véra failielta ar nonter i exi ve munta: 10 “Nér atta lendet ama mir i corda hyamien. Er náne Farisa ar er náne *tungwemo. 
11 I Farisa tarne eressea ar hyamne sie: 'A Eru, antan lyen hantale pan uan ve hyane atani, pilur, úfailar, queni i racir vestale, hya ve *tungwemo sina. 12 Hepin lamate lú atta i otsolasse, ar ilye nation yar ñetin antan quaista.' 13 Mal i *tungwemo yando ua merne orta henduryat menelenna, mal palpanes ambostya, quetila: 'A Eru, órava nisse, úcarindo!' 14 Quétan lenna: Nér sina lende maranna nála faila lá i exe, an ilquen ye orta inse nauva nucumna, mal ye nucume inse nauva orhálina.”
	15 Sí queni taller senna vinimoltar appieryan te, mal íre i hildor cenner sa, naicineltet. 16 Mal Yésus yalde te ar quente: “Lava i hínain tule ninna, ar áva pusta te, an Eruo aranie taitin ná. 17 Násie quetin lenna: Aiquen ye ua came Eruo aranie ve hína, laume tuluva mir sa.”
	18 Ar er i cánoron maquente senna: “Mane *peantar, mana caruvan náve aryon oira coiviéno?” 19 Yésus quente senna: “Manen ná i estal ní mane? *Úquen ná mane hequa er, Eru. 20 Istal i canwar: Áva race vestale. Áva nahta. Áva pile. Áva *vetta hurunen. Á anta alcar atarelyan ar amillelyan.” 21 Tá quentes: “Ilye nati sine ehépien et néşello.” 23 Hlarila ta, Yésus quente senna: “Ea en er nat ya penil. Vaca ilqua ya samil ar etsata i telpe penyain, ar samuval harma menelde; tá tula ar áni hilya.” 23 Íre hlasses ta, sámes tumna nyére, an anes ita lárea. 
	24 Yésus yente se ar quente: “Manen urda ná in samir telpe tule mir Eruo aranie! 25 É ulumpen autie ter nelmo assa ná *aşcárima lá tulie mir Eruo aranie lárea quenen.”
26 I hlasser ta quenter: “Tá man pole náve rehtaina?” 27 Eques: “I úcárimar atanin nar cárime Erun.” 28 Mal eque Péter: “Yé, ehehtielme vére natilmar ar ihílier lye.” 29 Quentes téna: “Násie quetin lenna, ea úner ye ehehtie coa hya veri hya hánor hya nostaru Eruo aranien 30 ye ua camuva nan rimbe lúli ambe lúme sinasse, ar i tuluvaila randasse oira coivie.”
	31 Tá talles i yunque oa véra nómenna ar quente téna: “Yé! Ménalve ama Yerusalemenna, ar ilye i nati técine lo i Erutercánor pa i Atanyondo nauvar telyaine. 32 An nauvas antana ollo quenin i liendion ar perperuva yaiwe ar orme, ar mo pişuva senna, 33 ar apa riptie se nahtuvaltes, mal i neldea auresse ortuvas.” 34 Mal hanyanelte munta sine nation, mal quetie sina náne nurtaine tello, ar ualte sinte i nati quétine.
	35 Sí, íre túles har Yericonna, *cénelóra nér hamne ara i malle, iquila. 36 Pan hlasses i şanga léva, maquentes pa mana si tenge. 37 Nyarnelte sen: “Yésus Násaretello langea!” 38 Ar yámes, quetila: “Yésus Lávirion, órava nisse!” 39 Ar i lender opo Yésus naiciner se, náveryan quilda, mal ta ita ambe yámes: “Lávirion, órava nisse!” 10 Tá Yésus pustane ar canne i tulyumnelte i ner senna. Apa túles hare, Yésus quente: 41 “Mana meril i caruvan lyen?” Eques: “Heru, ánin lave came *céne!” 42 Ar eque Yésus: “Cama *céne; savielyanen acámiel *céne.” 43 Ar mi imya lú camnes *céne, ar hilyanes Yésus, antala alcar Erun. Ar i quanda lie, cenila ta, antane laitale Erun.
RANTA 19 
Ar íre túles mir i osto, lendes ter Yerico. 2 Ar enge tasse nér yeo esse náne Saccaio, ar anes héra *tungwemo ar lárea. 3 Ar néves cene Yésus, mal uas polde i şanyenen, an únes halla.
	4 Ar norila nóvo nómenna epe te, rentes mir vilwarinda alda, cenien se, an Yésus langumne sana nóme. 5 Ar íre túles tar, Yésus yente ama ar quente: “Sakkaio, tula undu lintiénen, an síra mauya nin lemya coalyasse!” 6 Ar túles lintave undu ar camne se mi alasse. 7 Ar íre illi cenner sa, anelte nurrula, quetila: “As nér ye ná úcarindo lendes minna matien.” 8 Mal Saccaio oronte ar quente i Herunna: “Yé, i perta armanyaron antauvan i penyain, ar qui maustanen nampen telpe ho aiquen, antauvan nan lúr canta i nonwe!”
9 Tá Yésus quente senna: “Síra rehtie utúlie coa sinanna, an yú isse Avraham yondo ná. 10 An i Atanyondo túle cestien ar rehtien ya náne vanwa.”
	11 Íre lastanelte sine natinnar yú quentes téna sestie, pan anes hare Yerúsalemenna, ar sannelte i Eruo aranie tanumne insa tasse ar tá. 12 Etta quentes: “Nér, aryon, lelyumne haira nórenna camien aranie ar epeta nanwenien. 13 Yaldes móli quean ar antane tien minar quean ar canne tien: 'Á manca tainen tenna tuluvan.' 14 Mal nóreryo queni téver se ar mentaner ca se ennoli i 
carpumner tien, quetien: 'Ualme mere nér sina ve aran or me.'
	15 Ar túle íre nanwennes, apa camie i aranie, i cannes i yalumnelte senna móli sine in antanes i telpe, istieryan mana ñentelte mancalénen.
16 Tá i minya túle ar quente: “Heru, minalya ñente minar quean!” 17 Etta quentes senna: “Mai carna, mára mól! Pan anaiel voronda mí ampitya nat, sama túre or ostor quean.” 18 Ar i attea túle, quetila: “Minalya, heru, carne minar lempe!” 19 Quentes yú nér sinanna: 'Tá elye tura ostor lempe!' 20 Mal i exe túle, quetila: 'Heru, sisse ea minalya, ya ehépien caitala mi lanne. 21 An runcen lyello, pan nalye naraca nér; mapal ama ya ual panyane undu ar *cirihtal ya ual rende.' 22 Quentes senna: “Et véra antolyallo náman lye, olca mól! Sintel i nanye naraca nér ye mapa ya uan panyane undu ar *cirihta ya uan rende? 23 Tá manen ná i ual panya telpenya sarnosse? Tá, íre túlen, camumnenyes as napánina nonwe.'
	24 Ar quentes innar tarner ara se: 'Á mapa i mina sello ar ása anta yen same i minar quean!' 25 Mal quentelte senna: 'Heru, samis minar quean!' 26 'Quetin lenna: Ilquenen ye same, amba nauva antana, mal yen ua same, yando ya samis nauva mapana oa. 27 Ente, ñottonyar sine i uar merne ni ve aranelta – áte tala sir ar áte nahta epe hendunyat!'”
	28 Sie, apa quentes nati sine, lendes opo te Yerúsalemenna. 29 Ar íre túles har Vet-Fahenna ar Vetanianna i orontesse estaina Oron *Milloaldaron, etementanes atta i hildoron, 30 quetila: “Mena mir i osto epe let! Íre tuliste tar, hiruvaste *pellope nútina, yesse *úquen atanion oi ahámie. Áse lehta ar áse tala! 31 Mal qui aiquen quete lenta: 'Mana castasta lehtien se?', aste quete: I Heru same maure seva.”
32 Ar i nánet etementaine hirnet se aqua ve quentes túna. 33 Mal íre lehtanette i *pellope, i haryaner se quenter túna: “Mana castasta lehtien i *pellope?” 34 Quentette: “I Heru same maure seva.” 35 Ar tulyanettes Yésunna, ar hantette collattar i *pellopenna ar panyanet Yésus sesse.
	36 Mi levierya ompa queni pantaner collaltar i mallesse. 37 Íre túles har i pendenna undu Orontello *Milpieron i quanda liyúme i hildoron *yestaner same alasse ar laita Eru pa ilye i túrie cardar yar cennelte, 38 quetila: “Aistana ná ye túla, i Aran, mí Héruo esse. Raine menelde, ar alcar i tarmenissen!” 39 Mal ennoli i Farisaron i şangallo quenter senna: “*Peantar, á naitya hildolyar!” 40 Mal hanquentasse quentes: “Nyarin lenna: Qui queni sine náner quilde, i sarni yamumner!”
41 Ar íre túles har ar cenne i osto, níeryar uller san, 42 ar quentes: “Nai elye sinte mi aure sina yar tulyar rainenna! Mal sí anaielte nurtaine hendulyalto. 43 An tuluvar aureli yassen ñottolyar peluvar lye caraxenen ar niruvar lyenna ilye tiellon, 44 ar hatuvalte lyé ar hínalyar talamenna, ar ualte lavuva ondon lemya ondosse lyesse, pan ualye sinte i lúme yasse anel céşina!”
	45 Ar tulila mir i corda *yestanes et-hate i vancer, 46 quetila téna: “Anaie técina: 'Ar coanya nauva coa hyamiéva', mal elde carir sa felya piluron!”
	47 Ar peantanes ilya auresse i cordasse. Mal i hére *airimor ar i parmagolmor ar i lieo mindar cestaner nancare se, 48 ananta ualte hirne mana carumnelte, an i quanda lie himyane se lastien.
RANTA 20
Ar martane mi er i aurion, íre sé peantane i lien i cordasse ar carne i evandilyon sinwa, i túler senna i hére *airimor ar i amyárar 2 ar quenter senna: “Queta men mana túrenen cáral nati sine, ar man ánie lyen túre sina!” 3 Hanquentasse quentes téna: “Yú inye maquetuva lenna pa nat, ar alde hanquete ninna: 4 Yoháno *tumyale, ma anes et menello hya atanillon?” 5 Té caramper mici inte ar quenter: “Qui quetilve: Et menello, quetuvas: Tá manen ná i ualde sáve sesse? 6 Mal qui quetilve: Atanillon, i quanda lie vi-nahtuva sarninen, an savilte tancave i Yoháno náne Erutercáno.” 7 Sie quentelte in ualte ista. 8 Ar eque Yésus: “Tá yú inye ua quetuva lenna mana túrenen carin nati sine.”
	9 Ar *yestanes quete sestie sina i lienna: “Nér empanne tarwa liantassion ar láver *alamolin *yuhta sa telpen, ar lendes hyana nórenna anda lúmen. 
	10 Ar íre i lúme túle, mentanes mól i *alamonnar, antieltan sen i yáveo i tarwallo liantassion. Mal i *alamor, apa palpie se, mentaner se oa lusta. 11 Mal mentanes yú hyana mól. Yú sé mentanelte oa, palpiéla se ar nucúmiéla se. 12 Ananta ata mentanes neldea; yú sé hantelte ettenna, harniéla se. 13 Tá quente i heru ye sáme i tarwa lantassion: 'Mana caruvan? Mentuvan melda yondonya; sen samuvalte áya.' 14 Íre i *alamor cenner se, carampelte mici inte ar quenter: 'Ta ná i aryon! Alve nahta se, ar elme haryuvar masserya!' 15 Ar hanteltes et i tarwallo lantassion ar nacanter se. Tá mana caruva i heru ye same i tarwa? 16 Tuluvas ar metyuva tane *alamor ar antauva i tarwa exelin.” Íre hlasselte ta, quentelte: “Nai uas oi martuva!”
17 Mal ata yenteset ar quente: “Tá mana tea nat sina ya ná técina: 'I ondo ya i şamnor querner oa, sá anaie carna cas i vinco' – ? 18 Ilquen ye lanta tana ondonna nauva rácina. Aiquen yenna lantas, ascatuvas se.” 19 Ar i parmangolmor ar i hére *airimor cestaner panya máltat senna yana lúmesse, mal runcelte i liello. An hanyanelte i nyarnes sestie sina pa té. 20 Ar apa tirneltes harive mentanelte nelli i nuldave camner telpe lengien ve qui anelte faile, nevien mapa se questasse, antieltan se oa in turner ar i mir i nórecáno túre. 21 Ar maquentelte senna: “*Peantar, istalme i quetil ar peantal ve nanwa ná, ar ua valda lyen man quén ná, mal peantal Eruo malle i nanwiénen. 22 Ma lertalve paitya *tungwe i Ingaranen hya lá?” 
23 Mal túnes curulta ar quente téna: 24 “Ánin tana lenár. Mano emma ar tecie samis?” Quentelte: “I ingarano.” 25 Ar quentes téna; “Alde anta nan, tá, i Ingarano nati i Ingaranen, ar Eruo nati Erun.” 26 Ar ua ence tien mapa se mi quetie sina epe i lie, mal quentelte munta, elmendasse hanquentaryanen.
	27 Mal ennoli i Farisaron, i quetir i ua ea enortie, túler ar maquenter senna: 28 “*Peantar, Móses etécie men: 'Qui nero háno quale ú híno, apa veryanes nís, mauya hánoryan verya i nissenna ar orta erde hánoryan.' 29 Mal enger hánor otso, ar i minya veryane nissenna, ono qualle ú híno. 30 Yú i attea 31 ar i neldea veryaner senna, mí imya lé ilye i otso ú híno hilien te, ar quallelte. 32 Mí metta yú i nís qualle. 33 Mano veri tá nauvas i enortiesse? An anes veri ilye i otson.”
34 Yésus quente téna: “Randa sino hínar veryar ar nar vertaine, 35 mal i nar nótine valdie ceniéno enta randa ar i enortien qualinallon uar verya hya nar vertane. 36 Ente, ualte pole ambe quale, an nalte ve vali, pan nalte Eruo híni návenen i enortiéno híni. 37 Mal yú Móses tanne i qualinar nar ortane, i nyarnasse i neceltusso, íre estas i Héru Aino Avrahámo ar Aino Ísaco ar Aino Yácovo. 38 Uas qualinaron Aino, mal coivearon, an illi mici te nar coivie sen.” 39 Hanquentasse ennoli i parmangolmoron quenter: “*Peantar, carampel mai!” 40 An ualte ambe varyane maquete senna erya maquetie.
	41 Mal quentes téna: “Manen ná i queni quetir in i Hristo Láviro yondo ná? 42 An Lávir immo quete i parmasse airilírion: I Héru quente herunyanna: Hara ara formanya, 43 tenna panyuvan ñottolyar nu talulyat. 44 Sie Lávir esta se heru. Tá manen náse yondorya?” 
	45 Íre i quanda lie lastane, quentes hildoryannar: 46 “Tira inde i parmangolmoin i merir vanta mi larmar ar melir *suilier i mancanómessen ar i minya sondar i *yomencoassen ar i minde nómi i ahtumattissen, 47 ar i ammatir i coar *verulóraiva ar hyamir ande hyamier náven cénine lo exi. Té camuvar ambe lunga namie.” 
RANTA 21 
Sí íre yentes cennes i lárear panyea annaltar i harwessen. 2 Tá cennes penya *verulóra nís ye minahante pitye urustamitta atta, 3 ar eques: “Nyarin len násie: Penya *verulóra nís sina antane amba lá te illi. 4 An illi sine antaner annar et úveltallo, mal nís sina antane i quanda laulesta ya sámes.”
	5 Ar íre ennoli caramper pa i corda, i samis írime ondor ar netyana annainen ná, quentes: 6 “Nati sine yar yétalde – aureli tuluvar yassen ondo ua lemyuva ondosse ya ua nauva hátina undu.”
	7 Ar maquentelte senna: “*Peantar, mana i lú yasse nati sine euvar, ar mana i tanwa i nati sine rato martuvar?” 8 Ar eques: “Cima i ualde nauva tyárine ranya! An rimbali tuluvar essenyasse, quetila: Inye sé!, ar: I lúme hare ná. Áva lelya ca te! 9 Ente, íre hlarilde pa ohtali ar amortiéli, áva na ruhtaine! An mauya i nati sine tuluvar minyave, mal i metta ua tule mí imya lúme.”
	10 Tá quentes téna: “Liende ortuva liendenna ar aranie aranienna, 11 ar euvar *cempaliéli, ar mi nóme apa nóme quolúviéli ar saiceléli, ar euvar rúcime natali cénine, ar menello túre tanwali. 
	12 Mal nó ilye nati sine queni panyuvar máltat lesse ar roituvar le, antala le olla i *yomencoain ar i mandoin, íre nalde túcine epe arani ar nórecánor pa essenya. 13 Ta nauva len ecie *vettien. 14 Etta na tance endaldasse i ualde caruva panor nóvo pa manen quetuvalde inden, 15 an inye antauva len anto ar sailie yanna ilye cotumaldar uar poluva tare hya quete. 16 Ente, nauvalde antane olla yando lo nostaru ar lo hánor ar lo nosselda ar lo meldor, ar nahtuvalte ennoli mici le, 17 ar nauvalde tévine lo illi essenyanen. 18 Ananta fine careldasse laume nauva nancarna. 19 Voronweldanen rehtuvalde coivieldar. 
	20 Ente, íre cenuvalde Yerúsalem pélina lo hosseli, á ista i nancarierya utúlie har. 21 Tá mauya in ear Yúreasse uşe i orontinnar, ar mauya in ear i osto endesse auta, ar in ear i ménassen lá mitta sa, 22 an ente rí nar rí ahtariéva, carien anwe ilye nati yar anaier técine. 23 Horro i nissin as hina ar in *tyetir vinimor ente auressen! An tuluva túra maure i nóresse ar orme lie sinanna, 24 ar lantuvalte i macilden ar nauvar tulyaine oa mir ilye liendi, ar Yerúsalem nauva *vattaina nu talu lo ilye i liendi, tenna i liendion lúmi nauvar telyane.
	25 Ente, euvar tanwali mi Anar ar Işil ar eleni, ar cemende quárele mici liendi yar uar cene uşwe, castanen ramo i earo ar amortieryo, 26 íre atani nauvar hlaiwe caurenen, apacenila i nati tulila ambarenna. An menelo niri nauvar páline. 27 Ar tá cenuvalte i Atanyondo túla fanyasse arwa túreo ar túra alcaro. 28 Mal íre nati sine *yestar marta, tara halle ar á orta carelda, an etelehtielda túla hare. 
	29 Ar quentes téna sestie: “Á tunta i *relyávalda ar ilye i hyane aldar: 30 Yando íre samilte tuimar, istalde inden cendiénen i sí i laire hare ná. 31 Sie yú istuvalde, íre cenuvalde nati sine martala, in Eruo aranie hare ná. 32 Násie quetin lenna: *Nónare sina ua autuva nó ilye nati martuvar. 33 Menel cemenye autuvat, mal ninye quettar uar oi autuva.
	34 Mal cima inde, pustien endalda návello lunga *accamatiénen ar *accasuciénen ar quárelénen coireo, ar rincinen enta aure tuluva lenna 35 ve remma. An tuluvas illinnar i marir palúresse i quanda cemeno. 36 Mal na coive, illume hyamila i poluvalde uşe ilye nati sine yar tuluvar, ar tare epe i Atanyondo.”
	37 I auressen enges i cordasse, peantala, mal lómisse etelendes ar marne i orontesse estaina Oron *Milloaldaron, 38 ar i quanda lie túle arinyave senna i cordasse hlarien se.
RANTA 22
Sí i aşar *Alapulúne Massaron, ya ná estaina Lahtie, náne hare. 2 Ar i hére *airimor ar i parmangolmor cestaner manen poldelte nancaritas, pan runcelte i liello. 3 Mal Sátan lende mir Yúras, i quén estaina Iscariot, ye náne nótina imíca i yunque, 4 ar lendes oa ar quente as i hére *airimor ar i cordahestor pa manen se-antauvanes olla tien. 5 Tá anelte valime ar quenter i anelte merila anta sen telpe. 6 Ar şáquentes yan intyanelte ar cestane mára lú antáven se olla íre ua enge şanga aselte.
	7 Sí túle i aure *alapulúne massaron, yasse mauyane nahta i eule lahtiéva, 8 ar mentanes Péter ar Yoháno, quetila: “Mena ar áven manwa i lahtie, matielvan.” 9 Quentette senna: “Masse meril i caruvammes manwa?” 10 Quentes túna: “Yé, íre tuliste mir i osto, nér ye cóla cemina vene veluva let. Áse hilya mir i coa mir ya menuvas. 11 Ar atte quete yenna same i coa: “I *Peantar quete lyenna: Masse ea i nóme yassen polin mate i lahtie as hildonyar?” 12 Ar tana nér tanuva lent hoa  *sorostarwa oromar. Á manwa tasse!” 13 Ar oantette ar hirne i nati ve quentes túna, ar manwanette i lahtien.
	14 Ar íre i lúme túle, Yésus caine ara i sarno, ar i aposteli óse. 15 Ar quentes téna: “Ita emérien mate lahtie sina aselde nó perperin, 16 an quetin lenna: Uan matuva sa ata nó nauvas telyana Eruo araniesse.”
	17 Ar camila yulma antanes hantale ar quente: “Á mapa si ar ása menta quenello quenenna mici le. 18 An quetin lenna: Ho sí uan sucuva ata i yávello i liantasseo nó Eruo aranie tuluva.”
	19 Ente, nampes massa, antane hantale, rance sa ar quente: “Si ná hroanya, ya nauva antana rá len. Cara si enyalien ni.” 20 Ar i yulma mí imya lé apa mantelte i ahtumat, isse quetila: “Yulma sina ná i vinya vére hroanyanen, ya nauva et-ulyana rá len. 
	21 Mal yé, *vartonyo má ná asinye i sarnosse! 22 An i Atanyondo autea, ve náse martyana; ananta horro i quenen ter ye náse antana olla!” 23 Etta *yestanelte carpa mici inte pa man mici te náne ye carumne nat sina. 
	24 Mal enge yúcostie imbi te pa man mici te  nemne náve i antúra. 25 Ono quentes téna: “I liendion arani nar herultar, ar i samir túre or te nar estaine *maicarindor. 26 Mal elde áva na sie. Mauya yen ná i antúra mici le náve ve i amnessa, ar yen cane, náve ve núro. 27 An man i ambe túra ná, ye caita ara i sarno hya i núro? Ma uas ye caita ara i sarno? Ono mici le nanye ve i núro.
	28 Mal elde nar i elémier asinye tyastienyassen, 29 ar carin vére aselde, ve Atarinya acárie asinye vére, pa aranie, 30 matieldan ar sucieldan ara sarnonya aranienyasse, ar harieldan mahalmassen namien i nossi yunque Israélo.”
	31 Símon, Símon, yé! Sátan acánie silta le ve ore! 32 Mal inye ahyámie pa elye, i savielya ua nauva loica, ar íre mi lú enutúliel, á tala antoryame hánolyain.”
33 Tá quentes senna: “Heru, nanye manwa menien aselye mir mando ar qualme véla!” 34 Mal eques: “Quetin lyenna, Péter: Tocot ua lamyuva síra nó equétiel nel i ual ista ni.”
	35 Ar quentes téna: “Íre le-mentanen pen *pocolle ar mattacolco ar hyapatu, lau pennelte erya nat?” Quentelte: “Lánelme.” 36 Tá quentes téna: “Mal sí mauya yen same *pocolle tala sa, mi imya lé yú mattacolca, ar mauya yen pene macil vace collarya ar ñete macil i telpen. 37 An quetin len i mauya i nat sina técina pa ni nauva carna nanwa: 'Ar anes nótina mici şanyelórali.' An ya ape ni nauva telyana.” 38 Tá quentelte: “Heru, ela, sís eat macil atta.” Quentes téna: “Tú faryat.”
	39 Apa etelendes mennes, ve haimerya né, i Orontenna *Milloaldaron, ar hildoryar se-hilyaner.
40 Túlienwa i nómenna quentes téna: “Hyama, pustien inde tuliello úşahtienna!” 41 Ar sé lende oa telo, *os hatie sarneva, ar lantanes occaryanta ar hyamne, 42 quetila: “Atar, qui meril, á mapa yulma sina nillo! Ananta, nai indómelya martuva, lá ninya.” 43 Tá vala menello tannexe sen ar talle sen antoryame. 44 Mal tulila mir anquale hyamnes en ambe urdave, ar cendeleya náne linque yanen náne ve limbar serceva, lantala i talamenna. 45 Ar orontes hyamiello, lende i hildonnar ar hirne te lorne nyérenen, 46 ar quentes téna: “Mana castalda náven lorne? Á orta ar hyama, pustien inde tuliello úşahtienna!”
	47 Íre ena carampes, yé! şanga, ar i nér estaina Yúras, quén i yunqueo, lende opo te. Túles Yésunna miquien se.
48 Mal Yésus quente senna: “Yúras, ma *vartal i Atanyondo miquenen?” 49 Íre i queni óse cenner ya martumne, quentelte: “Heru, ma petuvalme i macilden?” 50 Ar quén mici te pente i héra *airimo mól ar aucirne forya hlarya. 51 Mal hanquentasse Yésus quente: “Lava yú si marta!” Ar appanes i hlas ar nestane se. 52 Yésus tá quente i hére *airimonnar ar i cordahestannar ar amyárannar i náner túlienwe tar mapien se: “Ma etutúlielde arwa macillion ar rundalion, ve arponna? 53 Aure apa aure engen aselde i cordasse, ar ualde panyane máldat nisse. Mal si ná *lenya lúme, ar mornie ture.”
	54 Tá nampeltes ar tulyane se oa ar talle se mir i héra *airimo coa, mal Péter hilyane haiya. 55 Íre nartanelte náre endesse i paco ar hamner undu uo, Péter hamne mici te. 56 Mal enge *núre ye cenne se ara i ruine, ar apa tirie Péter quentes: “Yú nér sina náne aselte.” 57 Mal laquentes sa, quetila: “Uan ista se, nís!” 58 Apa şinta lúme hyana quén, cenila se, quente: “Yú elye er mici té ná!” Mal Péter quente: “Nér, uan!” 59 Ar apa *os lúme náne vanwa, hyana nér quente tancave: “É yú nér sina náne óse! Náse yú Alileallo!” 60 Mal Péter quente: “Nér, uan ista ya quétal!” Ar mi yana lú, íre en quétanes, tocot lamyane. 61 Ar i Heru querne inse ar yente Péterenna, ar Péter enyalde i Heruo quetie íre quentes senna: “Nó tocot lamya síra, ni-laquetuval nel.” 62 Ar lendes ettenna ar talante niessen.
	63 Sí i neri i sámer se mandosse lenganer senna yaiwenen, petila se. 64 Ar apa tompeltes maquentelte: “Queta ve Erutercáno! Man náne ye pente lye?” 65 Ar rimbe hyane naiquetiéli quentelte senna.
	66 Íre i aure túle, i ocombe amyáraron i lieo, i hére *airimor ar i parmangolmor véla, ocomner. Ar tunceltes epe ocombelta, quetila: 67 “Qui elye ná i Hristo, ámen nyare!” Mal quentes téna: “Yando qui nyarnen len, laume savumneldes. 68 Ente, qui maquenten lenna, laume antumnelde nin hanquenta. 69 Mal ho sí i Atanyondo haruva ara Eruo forma túreva.” 70 Tá illi mici te quenter: “Ma elye, tá, ná Eruo yondo?” 71 Quentes téna: “Elde quetir i nanye.” 71 Quentelte: “Mana amba maure samilve astaroiva? An elve inwe ahlárier sa véra antoryallo!”
RANTA 23
Ar apa quanda rimbelta oronte, tulyaneltes Pilátonna. 2 *Yestanelte quete pa intyaine ongweryar, quetila: “Nér sina ihírielme nuquéra nórelma ar váquéta i aiquen paitya *tungwi i Ingaranen, ar quetis pa inse i náse Hristo, aran.”
3 Mal Piláto maquente senna: “Ma elye aran Yúraron ná?” Hanquentasse eques: “Elye quete sa.” 4 Mal Piláto quente i hére *airimonnar ar i şangannar: “Uan hire ongwe atan sinasse.” 5 Mal té ninder se, quetila: “Valtas i lie, peantala ter i quanda Yúrea, ar *yestiéla Aileasse utúlies yando sir!”
	6 Ono Piláto, íre hlasses ta, maquente qui i atan náne Alileallo. 7 Ar apa sintes i é anes  Herolo araniello, se-mentanes Herolenna, pan yú isse náne Yerúsalemesse yane auressen. 8 Mal Herol, íre cennes Yésus, sáme túra alasse, an nóvo andave mernes velitas, apa hlarie pa se, ar sámes i estel i cenumnes tanwa martea sénen. 9 Maquentes senna rimbe maquetier, ono sé hanquente sen munta.   
10 Mal i hére *airimor ar i parmangolmor oronter ar caramper pa ongweli yar quentelte carnes. 11 Tá Herol as cundoryar sanner  i anes munta, ar yaiwesse tompeltes calima larmanen ar *nanwentaner se Pilátonna. 12 Yana auresse Herol ar Piláto *yestaner nilme, quén as i exe, an nó si anette cottoli. 
	13 Piláto tá comyane i hére *airimor ar i lie 14 ar quente téna: “Tallelde nér sina ninna ve quén ye valta i lie, ar yé! cendanenyes epe le, mal uan hirne sesse cáma pa i ongwi yar quételde acáries. 15 É yando Herol láne, an ementayéses nan venna, ar yé! munta valda qualmeo anaie carna lo se. 16 Etta paimestuvanyes; tá lehtuvanyes.” [17] 18 Mal quanda liyúmelta yáme: “Á mapa oa nér sina, mal ámen lehta Varavas!” 19 Sé náne nér hátina mir mando castanen amortiéno ya náne martienwa i ostosse, ar nahtiéno.
20 Ata Piláto yalde te, pan mernes lehta Yésus. 21 Tá yámelte, quetila: “Áse tarwesta, áse tarwesta!” 22 Mí neldea lú quentes téna: “Tá mana ulco nér sina acárie? Munta valda qualmen hirnen sesse. Apa antie sen paimesta etta lehtuvanyes.” 23 Mal nindeltes hoe rambínen, canila tarwestierya, ar rambeltar turuner. 24 Ar Piláto namne i ñetumnelte ya mernelte. 25 Lehtanes tien i nér hátina mir mando amortiénen ar nahtiénen, ye arcanelte, mal Yésus antanes olla nirmeltan.
	26 Ar íre mentaneltes oa, nampelte quén estaina Símon Cirénello ye túle i restallon, ar mauyanelte sen cole tarwerya. 27 Mal hilyane se hoa liyúme i liello, ar nisseli i pentexer nyérenen ar náner yaimie sen. 
28 Yésus querne inse téna ar quente: “Yerúsalémo selyer, áva na yaimie inyen! Na yaimie elden ar hínaldain, an yé! auri túlar yassen queni quetuvar: 'Valime nar i nissi ú yáveo, ar i súmar yar uar nostane ar i tyetsi yar uar *tyente!' 30 Tá *yestuvalte quete i orontinnar: 'Á lanta menna!', ar i ambonnar: 'Áme tope!' 31 An qui carilte nati sine íre i alda ná níte, mana martuva íre ehesties?”
	32 Mal hyana nér atta, ulcarindor, nánet yú tulyaine tar náven nance óse. 33 Ar íre túlelte i nómenna estaina *Caraxo, tarwestanelte sé ar i ulcarindor, er foryaryasse ar er hyaryaryasse. 34 Mal Yésus quente: “Atar, áten apsene, an ualte ista mana cáralte.” Ente, satien larmaryar hantelte *şanwali. 35 Ar i queni tirner. Mal i turi caramper yaiwenen, quetila: “Hyanali erehties; lava sen rehta inse, qui nér sina ná Eruo Hristo, i cílina.” 
36 Yando i ohtari lenganer senna yaiwenen. Túlelte har ar antaner se sára limpenen 37 ar quenter: “Qui nalye Yúraron aran, á rehta imle!” 38 Yú enge tecie or se: “Si ná aran Yúraron.”
	39 Mal er i lingala úcarindoron naiquente senna: “Ma elye ua i Hristo? Á rehta imle ar met!” 40 Hanquentasse i exe naityane se ar quente: “Ma ual ruce Erullo, sí íre nalye i imya námiesse? 41 Ar engwe failave sie, an cámangwe yan nangwe valde i natinen yar carnengwe, mal nér sina acárie munta ulca.” 42 Ar quentes senna: “Yésus, áni enyale íre tulil aranielyasse!” 43 Ar quentes senna: “Násie quetin lyenna: Síra euval asinye mi Paralis.”
	44 Sí i lúme náne *os i enquea, ar mornie lantane i quanda cemenna tenna i nertea lúme, 45 pan i áre loitane; tá i fanwa i cordasse náne narcana undu i ende. 46 Ar yamila taura ómanen, Yésus quente: “Atar, mir mátyat antan olla fairenya!” Quétiéla ta effirnes.
	47 Íre i *tuxantur cenne ya martane, antanes alcar Erun ar quente: “Nanwave nér sina náne faila!” 48 Ar ilye i şangar yar náner ocómienye cenie sinan, íre cennelte yar martaner, lender oa pétala ambostelta, 49 Mal i sinter Yésus tarner haiya, yú i nissi i túler óse Alileallo, íre cennelte nati sine. 50 Ar túle nér yeo esse náne Yósef, quén i Combeo, mane ar faila nér. 51 Sé ua şáquente panoltanna hya cardaltanna. Túles Arimaşeallo, osto i Yúraron, ye yente ompa Eruo aranienna. 52 Apa menie minna Pilátonna arcanes Yésuo hroa. 
53 Ar nampeses undu ar vaitane sa *páşenen, ar se-panyanes hrótanoirisse i ondosse, yasse *úquen náne caitienwa nóvo. 54 Si náne i aure Manwiéva, ar i *sendareo yesta náne hare. 55 Mal i nissi i túler óse et Alileallo hilyaner ar cenner i noire ar i nóme yasse hroarya náne panyana. 56 Tá nanwennelte manwien *tyávelasseli ar níşime milloli. Mal sendelte i *sendaresse, i axannen. 
RANTA 24 
I minya auresse i otsolasse lendelte ita arinyave i noirinna, colila i *tyávelassi manwane lo te. 2 Mal hirnelte i ondo *peltana oa i noirillo, ar íre mittanelte, ualte hire i Heru Yésus Hristo hroa. 4 Íre anelte elmendasse pa si, yé! nér atta arwe alcarinque larmar tarnet ara te. 5 Íre i nissi náner ruhtaine ar querner cendelelta i talamenna, i neri quenter téna: “Manen ná i cestalde i Coirea mici qualinar? 6 Uas sisse, mal anaies ortaina! Enyala manen carampes lenna íre en anes Alileasse, 7 quetila i mauya i Atanyondon náve antana olla mannar atanion úcareva ar náve tarwestana ar orta i neldea auresse.”
8 Ar enyaldelte quetieryar, 9 ar nanwennelte i noirillo ar nyarner ilye nati sine i minquen ar ilye i exin. 10 Anelte María Mahtaléne, ar Yoanna, ar María amil Yácovo. Yú i hyane nissi aselte nyarner i apostelin nati sine. 11 Mal quetier sine şéner tien ve *aucie, ar ualte sáve ya i nissi quenter.
	12 Mal Péter oronte ar norne i noirinna, ar cúnala ompa cennes i vaimar erinque. Tá lendes oa, elmendasse pa mana náne martienwa.
	13 Mal yé! i imya auresse atta mici te nánet tiettasse mastonna estaina Emmaus, lár atta ar canasta Yerúsalemello, 14 ar quétanette quén as i exe pa ilye nati sine yar náner martienwe.
	15 Sí íre quétanette ar quaptanette quettar, yú Yésus immo túle har ar vantane asette, 16 mal henduttat nánet hépine istiello se. 17 Quentes túna: “Mana quettar sine yar quapteaste íre vanteaste?” Ar tarnette arwe nyére mi cendeletta. 18 Hanquentasse i quén estaina Cleopas quente senna: “Ma nalye i erya quén marila Yerúsalemesse ye ua ista i nati yar amartier sasse mi auri sine?” 19 Ar quentes túna: “Mana?” Quentette senna: “I nattor yar ape Yésus Násaretello, ye náne Erutercáno taura mi carda ar quetta epe Eru ar i quanda lie 20 – ar manen hére *airimonyar antaner se olla námien qualmeva ar tarwestaner se. 21 Mal sámelme i estel i nér sina náne ye etelehtumne Israel. Ono ara ilye nati sine, síra ná i neldea aure apa si martane.
22 Ente, nisseli mici me acaptier me, an meniéla arinyave i noirinna 23 pen hirie hroarya túlelte quetila i cennelte maur valíva, i quenter i náse coirea. 24 Ente, ennoli mici me lender oa i noirinna, ar hirnelte i enge sie, aqua ve i nissi quenter, mal ualte cene sé.”
	25 Tá quentes túna: “A úhandar, lence endeo savien ilye i nati yar i Erutercánor quenter! 26 Ma ua mauyane i Hriston perpere nati sine ar mene mir alcarerya?” 27 Ar *yestala ho Móses, ar ilye i Erutercánor, tyarnes tu hanya i nati yar apir inse ilye i Tehtelessen. 
	28 Ar túlette i mastonna ya náne lendatto met, ar sé carne ve qui lelyumnes ompa talo. 29 Mal mauyanette sen, quetila: “Á lemya asemme, an i şinye hare ná, ar i aure rato nauva vanwa.” 30 Ar íre caines asette ara i sarno nampes i massa, aistane sa, rance sa ar antane sa tun. 31 Ar mi yana lú henduttat nánet aqua pantaine, ar sintettes, mal vánes tullo. 32 Ar quentette, quén i exenna: ”Ma endangwa ua urunye íre quétanes asengwe i mallesse, íre pantanes i Tehteler vent?” 33 Ar mi yana imya lúme orontette ar nanwennette Yerúsalemenna, ar hirnette i yunque ar i náner ocómienwe aselte, 34 i quenter: “I Heru é anaie ortana ar atánie inse Símonden!” 35 Ar tú nyarnet pa yar náner martienwe i mallesse ar manen anes carna sinwa tun raciénen i massa.
36 Íre en quentelte pa nati sine, Yésus immo tarne endeltasse ar quente téna: “Nai samuvalde raine!” 37 Mal pan anelte ruhtaine ar sámer caure, sannelte i cennelte faire. 38 Etta quentes téna: “Mana castalda rucieldan, ar manen ná i ortear sanweli úsaviéva endaldasse? 39 Cena mányat ar talunyat, i inye ná; áni appa ar cena, an faire ua same hráve yo axor ve cénalde i inye same.” 40 Ar quetila si tannes tien máryat ar talyat. 41 Mal íre en ualte sáve, i alassenen ar i elmendanen, quentes téna: “Ma sámalde sisse nat matien?” 42 Ar antanelte sen ranta *tórina lingwiva, 43 ar nampeses ar mante sa epe hendultat.
	44 Ar quentes téna: ”Nati sine nar quettanyar yar quenten lenna íre en anen aselde, i ilye i nati técine Móseo Şanyesse ar mí Erutercánor ar mi Airelíri nauvar carne nanwe.”
45 Tá pantanes sámalta, lavila tien hanya i Tehteler, 46 ar quentes téna: “Sie ná técina, in i Hristo perperuva, ar in ortuvas i neldea auresse, 47 ar in esseryanen mo caruva sinwa inwis úcariva ilye i liendessen. *Yestala Yerúsalemello 48 elde nauvar *vettoli pa nati sine. 49 Ar yé! inye menta lenna ta pa ya Atarinya antane vanda. Mal elde hara i ostosse tenna nauvalde tópine túrenen et tarmenello.”
	50 Epeta tulyanes te tenna Vetánia, ar ortanes máryat ar aistane te. 51 Ar íre aistanes te, anes mapana oa tello ar cólina ama mir menel. 52 Ar lantanelte undu sen ar nanwenner Yérusalemenna arwe túra alasseo. 53 Ar anelte illume i cordasse, aistala Eru.RANTA 1
Paulo ar Timoşeo, Yésus Hristo móli, ilye i airin Yésus Hristosse i ear Filippisse, ar ortirindoin ar ocombenúroin: 2 Nai samuvalde lisse ar raine ho Eru Atarelva ar i Heru Yésus Hristo.
	3 Antan hantale Ainonyan quiquie enyalin le. 4 Illume, mi ilya arcandenya illin mici le, carin arcande mi alasse 5 i rantanen ya samilde mi carie i evandinyon sinwa, i minya aurello tenna lú sina. 6 An nanye tanca pa nat sina, i sé ye *yestane mára molie lesse yando telyuva sa, tenna Yésus Hristo aure. 7 Carin mai saniénen sie pa le illi, pan samin le endanyasse, elde i illi samir ranta mí lisse asinye – naxanyainen, ar véla i variénen ar tulciénen i evandilyonwa.
	8 An Eru astarmonya ná i milyan le illi, Yésus Hristo endanen. 9 Ar nat sinan hyáman: i melmelda en nauva ambe ar ambe úvea, istyanen ar laicenen, 10 lávala len tyasta i valdie nati, náveldan ú vaxeo ar lá tyárala exi lanta, tenna i Hristo aure. 11 Nauvalde quátine faila yávenen, ya ea Yésus Hristonen, i alcaren ar laitalen Eruva.
	12 Sí merin i istalde, hánor, i sómanya atyárie i evandilyon lelya ompa ambe lá pusta sa, 13 ar sie naxanyar anaier cárine sinwe mi Hristo i quanda artan ar ilye i exin. 14 Ente, i amarimbar i hánoron i Herusse, i acámier huore naxanyainen, ambe yondave veryar quete i quetta ú caureo.
	15 É ear queneli i carir Hristo sinwa et *hrúcenello ar costiello, mal exeli yando holmo. 16 Té carir i Hristo sinwa et melmello, an istalte i anaien panyaina sisse varien i evandilyon. 17 Mal i exi carir sa pan merilte i cos, lá poice castainen, an intyalte i tyaruvalte şangie nin naxanyassen. 18 Tá mana? –  hequa i mi ilya lé, as nurtaine sanwali hya mi nanwie, i Hristo ná carna sinwa, ar etta nanye valima. É nauvan valima ata, 19 an istan i sie ñetuvan rehtie, arcandeldanen ar camiénen i faire Yésus Hristo, 20 ve maivoinenya ar estelinya i nauvan nucumna muntasse, mal ilya veriesse i Hristo nauva laitana hroanyanen – tambe illume yá, síve yando sí, coiviesse hya qualmesse.
	21 An inyen coivie ná Hristo, ar qualie, came amba. 22 Mal qui lemie coiviesse tea i polin care molie ya cole yáve, uan ista mana ciluvan. 23 Nanye túcina imbe i atta: Merin auta silo ar náve as Hristo, an ta nauva ita arya. 
24 Ono ea ambe túra maure i lemyuvan i hrávesse, márieldan. 25 Ar nála tanca pa si, istan i lemyuvan ar termaruvan as le illi, menieldan ompa ar i samieldan i alasse ya i savie anta. 26 Sie ecuva len laita inde Hristo Yésusse mi úvea lé – pa ní, návenyanen aselde ata. 
	27 Eryave á lenga mi lé valda i evandilyono pa i Hristo! Sie, lá címala qui tulin velien le hya qui nanye oa, ecuva nin hlare pa sómalda, i tarilde tance mi faire er, mahtala quén ara quén i savien i evandilyono, 28 muntasse ruhtaine lo i tarir lenna. Ta ná tien tanwa nancariéno, mal len, rehtiéno. Yando tanwa sina tule Erullo. 29 An lenna náne antaina, rá Hriston, lá eryave save sesse, mal yando perpere rá sen. 30 An samilde i imya ohta ya cennelde i inye sáme, ar ve sí hláralde i en samin.
RANTA 2
Etta, qui ea hortie Hristosse, qui ea tiutale melmeo, qui ea etsatie faireva, qui ear oravie ar *ofelme, 2 cara alassenya quanta návenen er sámo, arwe i imya melmeo, nála er mi fea, arwe i imye sanwi, 3 cárala munta meriénen cos hya cumna alcar, mal nalda sámanen nótala quén i exe ambe túra lá elde, 4 címala lá vére nattoldar erinque, mal yando i exion nattor.
	5 Sama i imya sáma ya yando enge mi Hristo Yésus! 6 Sé, nála Eruo cantasse, ua nonte náve ve Eru nat ya mapumnes. 7 Úsie, carnes inse lusta ar nampe mólo canta ar náne carna ve atani. 8 Ar íre hirnes inse atano cantasse, nucumnes inse ar náne *canwacimya tenna qualme, é qualme i tarwesse.
9 Etta Eru yando carne se arata ar antane sen i esse or ilye essi, 10 tyarien cúna ilya occa, ion ear menelde ar ion ear cemende ar ion ear nu talan, 11 ar tyarien ilya lamba quete pantave i Yésus Hristo ná Heru, Eru i Ataro alcaren.
	12 Sie, meldanyar, tambe illume anaielde *canwacimye, lá eryave íre engen tasse mal sí ita ambe íre nanye oa, síve mola rehtieldan mi caure ar palie, 13 an Eru ná ye mole lesse ve sanas mai, tyárala le mere ar mole véla. 14 Cara ilqua ú nurrion ar costiéron, 15 náveldan ú mordo ar poice, Eruo híni imíca i quarce ar rícine queni lúmeldo. Mici té caltalde ve calacolindor i mardesse, 16 hépala i quetta coiviéva. Etta laituvanyexe Hristo auresse, i uan onórie muntan hya omótien muntan.
17 Mal yando qui nanye etulyaina i *yancanna ar savieldo núromolienna, nanye valima ar samin alasse as illi mici le. 18 Mí imya lé, na valime ar sama alasse óni, yando elde!
	19 An samin i estel i Heru Yésunen i rato mentuvan Timoşeo lenna; sie yando inye samuva i alasse istiéva i nati yar apir le. 20 An uan same exe arwa i imya óreo, quén ye holmo tiruva nattoldar. 21 An ilye i exi cestar vére nattoltar, lá tai Yésus Hristova. 22 Mal istalde manen tannes voronwerya – i ve hína as atar móles óni i evandilyonen. 23 Etta samin i estel i nér sina mentuvan, ve rato ve ecénien manen nattonyar tarir. 24 É nanye tanca i Herusse i yando inye rato tuluva.  
	25 Mal savin i ea maure i mentan lenna Epafrolíto, hánonya ye mole ar mahta asinye, mal *lenya mentaina nér ar núro maurenyan. 26 An milyas vele le illi, ar asámies nyére pan hlasselde i anes hlaiwa. 27 An é anes hlaiwa, hare qualmenna, mal Eru oráve sesse, é lá sesse erinqua, mal yando inyesse, lá mérala i samumnen nyére nyéresse. 28 Etta mentanyes ta ambe rato, velieldan se ar samieldan alasse, ar sie inye samuva mis nyére. 29 Etta áse came i Herusse, mi ilya alasse, ar lava taiti nerin náve mirwe len, 30 an castanen i Heruo moliéno túles hare qualmenna, panyala cuilerya raxesse carien i núromolie ya elde náner hampe antiello nin.
RANTA 3
Teldave, hánonyar: Sama alasse mí Heru! Tece len i imye nati ua urda nin, mal len nás varnasse.
	2 Tira inde pa i huor, tira inde pa i molir ulco, tira inde pa i cirir i hráve! 3 An elve i nanwa *oscirie nar, i Eruo Fairenen nar núror ar laitar inwe Yésus Hristonen, lá sávala i samilve varnasselva i hrávenen, 4 ómu inye é same castali savien i samin varnasse yando i hrávenen.
	Qui aiquen save i samis varnasse mí hráve, inye same amba: 5 *Oscirna i toltea auresse, nóna mir Israel, Venyamíno nosseo, Heverya Heveryalion, pa i Şanye: Farisa, 6 pa uryala savie: roitala i ocombe, pa i failie ya ná Şanyenen: quén ye ilvana né. 7 Mal i nati yar náner nin ñetie, tai onótien ve *uñetie, castanen i Hristo. 8 Ono é notin ilye nati ve *úñetie, i arata mirwiénen i istyo pa Yésus Hristo Herunya. Castaryanen yando alávien ilye natin náve vanwe nin, ar sanan pa tai ve *auhantar, ñetienyan Hristo 9 ar náven hírina sesse, lá véra failienyanen, ta ya tule i Şanyenen, mal yanen ea saviénen Hristosse, i failie ya tule Erullo i saviénen, 10 istienyan sé ar enortieryo melehte ar same ranta perperieryaron, nála cátina qualmeryanen, 11 – cenien qui ea lé yanen ece nin rahta i enortienna qualinillon. 
	12 Lá i acámienyes yando sí, hya i yando sí anaien carna ilvana – mal roitean cenien qui polin mapa ta yan nanye yando mapaina lo Hristo Yésus. 13 Hánor, uan save pa imne i sí amápienyes, mal er nat carin: Panyala et sámanyallo yar caitar ca ni ar rahtala yannar nar epe ni 14 roitean i met, cestala i *paityale – Eruo yalie tarmenna Hristo Yésunen. 15 Etta, elve i nar manwe, alve same natto sina sámasse; ar qui samilde hyana nat sanweldassen, Eru apantuva len yando natto sina. 16 Ono apa tulie sie andave, alve vanta ompa i imya tiesse.
	17 Áni hilya tienyasse, hánor, ar cima i vantar mí lé hilyala i *epemma ya samilde messe. 18 An ear rimbali – quenten pa te rimbave, mal sí quétan pa té arwa nyéreo – i vantar ve ñottoli i tarweo i Hristo.
19 Mettalta nauva nancarie ar ainolta cumbalta ná, ar alcarelta ná véra nucumnielta, an samilte sámalta i natissen cemende. 20 Pa elve, nórelva ea menelde, yallo yando *lertalve *Rehton, i Heru Yésus Hristo, 21 ye encaruva nalda hroalva náven ve alcarinqua hroarya, túreryanen yanen yando polis panya ilqua nu inse.
RANTA 4
Etta, hánonyar melde ar milyaine, alassenya ar ríenya – sie tara tance i Herunen, meldar! 
	2 Euoria hortan ar Sintíce hortan: Na er sámo, i Herusse! 3 É arcan yando lyello, sarto ye mole asinye nu i yanwe, á manya tú yet omótiet asinye i evandilyonen, as Hlement ar yando i exi i molir asinye, ion essi ear Parmasse Coiviéva.
	4 Illume na valime i Herusse. Ata quetuvan: Na valime! 5 Lava moicieldan náve sinwa ilye atanin. I Heru hare ná. 
6 Lava muntan *tarasta le, mal ilquasse, hyamiénen ar arciénen as hantale, cara arcandeldar sinwe Erun, 7 ar Eruo raine, ya lahta ilya sanwe, tiruva endalda ar sámalda Yésus Hristonen.
	8 Teldave, hánor: Ilye nati yar nanwe nar, ilye yar lunge nar, ilye yar faile nar, ilye yar poice nar, ilye yar írime nar, ilye pa yar mo quete mai, ilya márie ar ilqua nála valda laitaleo – á sana pa tai!  9 Yar parnelde ar camnelde ar hlasselde ar cennelde inyenen, tai cara, ar i Aino raineva euva aselde.	
	10 Ente, samin túra alasse mí Heru i sí i mettasse eceutielde sanielda pa ni, yen é antanelde sanwe, mal enge munta ya pollelde care.
11 Lá i quétan pa penie, an apárien lave yain samin farya nin. 12 É istan manen perpere penie, é istan manen same úve. Mi ilqua ar ilye sómar apárien i fóle – manen náve quanta ar manen náve maita véla, manen same úve ar manen perpere penie. 13 Ilye natin samin poldore, yenen anta nin antoryame.
	14 Ananta carnelde mai samiénen ranta asinye şangienyasse. 15 É istalde, Filippiar, i íre i evandilyon minyave túle lenna – íre oanten Maceroniallo – ua enge erya ocombe ya sáme ranta asinye pa antie ar camie, hequa elde erinque. 16 An yando Şessalonicasse, er lú ar lú atta véla, mentanelde ninna maurenyan. 17 Lá i cestean i anna, mal é cestean i yáve ya nauva nótina elden.
	18 Mal samin ilqua ar same úve. Anaien quátina apa camnen ho Epafrolíto i nati lello, níşima olme, írima *yanca, mára Erun. 19 Ar Ainonya quatuva ilya maurelda laryanen alcaresse, Yésus Hristonen. 20 Ainolvan ar Atarelvan na i alcar tennoio ar oi! Násie.
	21 Á *suila ilya aire mi Yésus Hristo. I hánor i ear asinye *suilar le. 22 Ilye i airi, mal or illi i ear i coasse i Ingaranwa, *suilar le!
	23 Nai i Heru Yésus Hristo lisse euva as fairelda!RANTA 1 
Paulo, Yésus Hristo mól, yálina náven apostel, sátina Eruo evandilyonen, 2 pa ya antanes vanda nóvo ter Erutercánoryar i airi tehtelessen, 3 pa Yondorya, ye oronte Laviro erdello i hrávenen, 4 mal ye náne panyana ve i taura Eruion i Fairenen aireva, ortavénen qualinallon – Yésus Hristo Herulva, 5 ter ye camnelme lisse ar nóme ve apostel, ontien cimie i saviéva mici ilye i nóri pa esserya, 6 mici yar elde nar Yésus Hristo yálinar – 5 illinnar i ear Rómesse ve Eruo meldar, yáline náven airi: Nai samuvalde lisse ar raine ho Eru Atarelva ar i Heru Yésus Hristo. 
	8 Minyave antan hantale Ainonyan ter Yésus Hristo pa illi mici le, an mo carpa pa savielda i quanda mardesse. 9 An Eru, yen nanye núro fairenyanen pa Yondoryo evandilyon, astaronya ná pa manen pen hautie estan le illume hyamienyassen, 10 arcala i teldave ecuva nin tule lenna, Eruo indómenen. 11 An milyan cene le, antaven len anna faireva náveldan tulce, 12 hya i quaptalve tiutale, ilquen i exeo saviénen, savielda ar savienya véla.
	13 Mal hánonyar, uan mere i penuvalde i istya i mernen tule lenna rimbe lúlissen – mal anaien hampa tenna sí – camien lesta yáveva yú mici le, ve mici i hyane Úyúrar. 14 Hellenyain ar Varvaryain véla, sailain ar aucoin nanye rohtando. 15 Etta uryan carien sinwa i evandilyon yú len i ear Rómesse. 16 An uan nucumna pa i evandilyon, an nas Eruo túre rehtien ilquen ye save, i Yúra minyave, tá i Hellenya. 17 An sasse Eruo failie ná apantaina saviénen ar mir savie, ve ná técina: “Mal i faila – saviénen coituvas.” 
	18 An Eruo rúşe ná apantaina menello ilya *ainolórienna ar úfailienna atanion i hepir i nanwie undu mi úfaila lé, 19 an ya mo pole ista pa Eru ná carna sinwa mici te, an Eru carne sa sinwa tien. 20 An úcénima nasserya ná aşcénima i ontiello mardeva, an nalte tuntaine i cárine natinen, yú oira túrerya ar valasserya. Etta ualte pole varya inte, 21 an ómu sintelte Eru, ualte antane sen i alcar hya hantale yain náse valda ve Aino, mal sanweltar oller luste ar mornie quante úhanda endalta. 22 Ómu quentelte pa inte i anelte saile, ollelte aucor 23 ar querne Eru Ilfirino alcar mir nat ve emma fírima atano – ar aiwion ar lamnion ar hlicila onnaron.
	24 Etta Eru antane te olla, ve endalto íri náner, úpoicien ya tyarne hroalto alcar auta imíca inte, 25 té i quaptaner Eruo nanwie i hurun, ar *tyerner ya náne ontana or ye ontane, ye ná aistaina tennoio. Násie!
	26 Etta Eru antane te olla úmáre mailin, an i nissi mici te quaptaner i lé nasselto lén ara nasse, 27 and sie yú i neri hehtaner nasseo *yuhtie i nisseva ar náner nartane maileltanen quén i exeva, neri as neri, carila ya quarca ná, ar camila intesse i *paityale yan anelte valde loimaltanen.
	28 Ar pan úne mára hendultatse same istya pa Eru, Eru antane te olla úmirwa sáman, carieltan úmani nati, 29 an anelte quátine ilya úfailiéno, olciéno, milmeo, ulcuo – queni quante *hrúceno, nahtiéno, costo, *huruleo, olca óreo –  hlussala, 30 quetila ulco pa exi, tevila Eru, narace, turquime, laitala inte, autala ulce nati, lá cimila nostaru, 31 pen hande, racila quettalta, úméle, pen oravie. 32 Ómu istalte Eruo namna – i té i carir taiti nati nar valde qualmeo – lá rie carilte tai, mal yú antalte penestalta in carir tai.
RANTA 2 
Etta ualye same casta antaven, ilya quén ye name. An i natanen yanen namil exe, namil imle ulca, pan elye ye name care i imye nati. 2 Mal istalve, ve i nanwie ná, in Eruo namie lanta innar carir taiti nati.
	3 Mal ma intyal, a atan ye name i carir taiti nati ómu yú elye care tai, in elye uşuva Eruo namie? 4 Hya ma nattiril i úve moicieryo ar lavieryo ar cóleryo, pan ual ista in Eruo nildie néva tulya lye inwistenna? 5 Mal hrangielyanen ar endanen pen inwis comyal lyen rúşe i auresse rúseva, íre Eruo faile namier nauvar apantane. 6 Ar antauvas ilquenen ve cardaryar nar: 7 oira coivie in cestar alcar ar laitie ar ilfirin sóma, voronwiénen mára moliesse, 8 mal in melir cos ar uar hilya i nanwie, ono hilyar úfailie, euvar rúşe ar aha, 9 roitie ar şangie, i feanna ilya queno ye care ulco, i Yúro minyave ar yú i Hellenyo; 10 mal alcar ar laitie ar raine ilquenen ye care márie, i Yúran minyave ar yú i Hellenyan. 
11 An Eru ua cime cendeler. 12 An i úcarner pen şanye yú nauvar nancarne pen şanye, mal illi i úcarner nu şanye nauvar námine şanyenen. 13 An i hlarir şanye uar i failar epe Eru, mal i carir şanye nauvar cárine faile. 14 An quiquie Úyúrar i uar same şanye nassenen carir yar i şanye quete, queni sine, ómu ualte same şanye, nar şanye inten. 15 Tanalte i samilte i şanyeo nattor técine endaltasse, íre *immotuntielta *vetta aselte ar, vére sanweltassen, ore tien i colilte cáma hya cé penir cáma 16  – i auresse ya Eru name atanion nuldar i evandilyonnen ya inye acárie sinwa, ter Yésus Hristo. 
	17 Mal qui elye, ye estaina Yúra ná ar sere şanyenna ar laita imle Erusse, 18 ar istal indómerya ar ece lyen name mana mára ná pan acámiel peantie et i Şanyello, 19 ar nalye tanca i nalye tulyala i laceníti, cala in nar morniesse, 20 peantala in penir hande, *peantar lapsion, arwa i canta istyo ar i nanwiéno i Şanyesse – 21 elye ye peanta exin, ma ual peanta imlen? Elye ye peanta: “Áva pile,” ma pilil? 22 Elye ye quete: “Áva race vestale,” ma racil vestale? Elye ye quete i feuyal cordoni, ma pilil cordallon? 23 Elye ye laitaxe i Şanyenen, ma racielyanen i Şanyeva vahtal Eruo alcar? 24 An ve anaie técina: “Eldenen Eruo esse naiquétaina ná imíca i nóri”.
	25 É *oscirie aşea ná qui himyal i Şanye; mal qui racil i Şanye, *oscirielya olólie penie *osciriéva. 26 Qui, tá, quén ye ua *oscirna hepe i Şanyeo faile axani, ma penierya *osciriéva ua nauva nótina ve *oscirie? 
27 Ar i *úoscirna quén ye sie ná nassenen, himiénen i Şanye namuva lyé ye same i técina tehtele ar i *oscirie ananta arácie i Şanye. 28 An isse ua Yúra ye sie ná to i etse; ente, *oscirie ua ta ya ea to i etse, i hrávesse. 29 Mal isse ná Yúra ye sie ná i mityasse, ar *oscirierya ná ta i endava, fairenen ar lá tengwanen. Taite quén same laitalerya. lá atanillon, mal Erullo.
RANTA 3 
Mana, tá, arya ná i Yúran, hya mana aşea pa i *oscirie?  2 Rimbe nati, mi ilya lé. Minyave Eruo quettar náner panyane hepieltasse. 3 Tá mana? Qui ennoli mici te loitaner save, ma penielta saviéva cé care Eruo voronwe pen túre? 4 Laume! Mal nai Eru nauva hírina voronwa, ómu ilya atan nauva hírina *hurindo, an ná técina: “Tanien i nauval carna faila quettalyainen ar samuval apaire íre nalye námina.”
5 Mal qui úfailielva care Eruo failie aşcénima, mana quetuvalve? Lau Eru úfaila ná íre tanas rúşerya? Quétan ve atan. 6 Laume! Mana hyana lénen Eru namuva i mar?
	7 Ananta, qui hurunyanen Eruo nanwie olólie ambe minda, alcareryan, manen ná in inye en ná námaina ve úcarindo? 8 Mana vi-pustuva quetiello: “Alve care ulqui, talien i márar!” Sie ennoli naiquetir pa vi, quetila in é carpalve sie, mal taiti queni camuvar faila námielta!
9 Tá mana? Ma nalme arya nómesse? Lau! An nóvo equétielme pa Yúrar ar Hellenyar véla in illi mici te nar nu úcare, 10 ve ná técina: “Lá ea faila atan, lá er; 11 ea *úquen ye same tercen, ea *úquen ye cesta Eru, lá erya quén. 12 Illi aránier, illi uo olólier úmirwe; ea úquen ye care moicie, lá erya quén. 13 Lanculta láta sapsa ná; lambaltanen uhúrielte. Hloire leucaron ea ca péltat, 14 ar antolta ná quanta hútiéno ar sáriéno. 15 Talultat nát linte ulyaven serce. 16 Atalante ar angayasse nar tieltassen, ar i tie raineva ualte isintie. 18 Lá ea rucie Erullo epe hendultat.” 
	19 Istalve in ilqua ya i Şanye quete, quetis innar nar nu i Şanye, pustien ilya anto, ar i quanda mar nauva *námima Erun, paimen. 20 Etta cardainen şanyeo ua ea hráve ya nauva carna faila epe se, an şanyenen tule i istya úcareva. 21 Mal sí, pen şanye, Eruo failie anaie tanana, ve ná *vettaina lo i Şanye ar i Erutercánor – 22 Eruo failie saviénen Yésus Hristosse, illin i savir. An *úquen arya ná lá exe, 23 pan illi úacárier ar loitar Eruo alcar. 24 Ve anna, lisseryanen, nalte cárine faile i *nanwerenen Yésus Hristosse, 25 ye Eru panyane ve *cámayanca ter savie serceryasse. Sie tanumnes failierya, apseniénen i úcari yar martaner i vanwiesse 26 lan Eru tanne cóle, tanien failierya i lúmesse ya ea sí, náven faila yú íre quetis faila ye i saviéno Yésusse ná.
	27 Masse, tá, i *immolaitie ná? Lá ea nóme san. Mana şanyenen? Ta cardaron? Lá, mal i şanyenen saviéva. 28 An notilve i atan came failie saviénen, lá cardainen şanyeo. 29 Hya ma Eru rie i Yúraron ná? Ma uas i Aino yú quenion i nórion? E náse i Aino yú quenion i nórion, 30 pan Eru ná er, ye quete faile i *oscirnar et saviello, ar i uar *oscirne, saviénen. 31 Ma sie panyalve oa şanye savielvanen? Laume, mal tulcalve şanye!
RANTA 4 
Mana, tá, quetuvalve pa Avraham, atarelva i hrávenen? 2 An au Avraham náne carna faila cardainen, lertiévanes laita inse, mal lá epe Eru. 3 An mana i Tehtele quete? “Avraham sáve i Hérusse, ar ta náne nótina sen ve failie.” 4 Mal yen mole i *paityale ná nótina, lá ve lisse, mal ve rohta. 5 Mal yen ua mole, mal save yesse care faila i *ainolóra, savierya ná nótina ve failie. 6 Sie yú Lavir quete pa i alasse i atano yen Eru note failie pen cardar: 7 “Valime nar i queni ion *şanyelóre cardar nar apsénine ar ion úcari anaier túpine; 8 valima i quén yeo úcare i Héru laume cimuva.”
	9 Ma alasse sina túle rie *oscarinnar, hya yú queninnar i uar *oscirne? An quetilve: “Avrahámen savierya náne nótina ve failie.” 10 Manen, tá, sa náne nótina? Íre anes *oscirna, hya íre únes *oscirna? Lá íre anes *oscirna, mal íre únes *oscirna! 11 Ar camnes tanwa, *oscirie, ve *lihta failiéno i saviénen ya sámes íre en únes *oscirna, náveryan atar illion i sámer savie pen oscirie, tyarien failie náve nótina tien, 12 ar yú atar *oscirnaron, lá rie in himyar *oscirie, mal yú in hilyar Avraham atarelva i tiesse saviéno yasse vantanes nó anes *oscirna.
	13 An lá Şanyenen Avraham hya erderya same i vanda pa olie aryon mardo, mal ter i failie saviénen. 14 An au i himyar şanye nar aryoni, savie olólie lusta ar i vanda anaie hehtana. 15 An i Şanye tyare rúşe, mal yasse lá ea şanye, yú lá ea ongwe.
	16 Sie i vanda saviénen ná, náveryan Erulissenen, carien sa tanca ilya erden Avrahámo, lá rie ta ya himya i Şanye, mal yú ta ya himya Avrahámo savie. Náse i atar illion mici vi, 17 ve anaie técina: “Apánien lye atar rimbe nórion” – epe Eru yesse sáves, ye care i qualinar coirie ar yalir i nati yar lá ear ve au engelte. 18 Estel pella estelden sámes savie náveo atar rimbe nórion, ve náne quétina: “Sie nauva erdelya.” 19 Ar ómu savierya ua firne, túnes véra hroarya, ya náne ve qualina íre anes hare loannar tuxa, ar yú tunes manen qualin Saro móna né. 20 Mal Eruo vandanen uas talante peniesse saviéva, mal náne carna taura savieryanen, 21 ar anes tanca in isse ye antane i vanda yú sáme i túre carien ve hé quente. 22 Etta ta náne “nótina sen ve failie”. 
	23 Úne técina pa sé erinqua i ta náne nótina sen, 24 mal yú pa elve. Nauvas nótina elven – i quenin i savilve sesse ye ortane Yésus Herulva qualinallon. 25 Hé náne antana olla ongwelvainen ar náne ortana návelvan quétine faile.
RANTA 5 
Etta, pan anaielve quétine faile saviénen, nai samuvalve raine as Eru, Yésus Hristo Herulvanen. 2 Ter hé yú samilve ando saviéva tulyala i Erulissenna yasse sí tarilve; ar nai laituvalve inwe pa i estel alcaro Eruo. 3 É lá rie ta, mal nai yú laituvalve inwe pa i roitier, istala i roitie anta voronwie, 4 voronwie tulya tyastana sómanna, ar tyastana sóma anta estel. 5 Ar i estel ua loituva, an Eruo melme anaie ulyana mir endalva i Aire Feanen ya náne antana ven.
6 An é Hristo, íre en anelve milye, qualle *ainolóre atanin íre i lúme túle. 7 An mo ua lintave cile quale yando quenen ye faila ná – hya cé mo é verya quale quenen ye mane ná. 8 Mal Eru tana ven melmerya lé sinasse, i lan en anelve úcarindor, Hristo qualle ven. 9 Pan anaielve cárine faile serceryanen, ta ita ambe nauvalve rehtane issenen i rúşello. 10 An qui, íre anelve ñottor, raine náne tulcana imbi vi ar Eru i qualmenen Yondoryo, ta ita ambe nauvalve rehtane coivieryanen sí íre samilve raine óse. 11 Ar lá rie ta, mal yú laitalvexer Erusse, ter Yésus Hristo Herulva, ter ye raine sí anaie tulcana ven. 13 An úcare enge i mardesse nó i Şanye, mal úcare ua nótina aiquenna íre lá ea şanye. 14 Ananta qualme sáme túre Atanello tenna Móses, yú or i uar úcarner mí lé ongweo Atano, ye ná emma yeo tulumne. 
	15 Mal natto i ongweo ua ve natto i anno. An ómu rimbali qualler er queno ongwenen, i lisse Eruo ar i anna i lissenen er queno – Yésus Hristo – náner ita ambe úvie rimbalin. 16 Ente, i anno natto ua ve i natto yeo úcarne. An i anan hilyala erya ongwe talle namie cámava, mal i anna hilyala rimbe ongwi tulya návenna carna faila. 17 An qui i er queno ongwenen qualme sáme túre issenen, ita ambe i camir lisseryo úve ar i anna failiéva turuvar ter sana er quén – Yésus Hristo.
	19 An ve er ongwenen ilye atani náner námine ulce, mi imya lé er faila cardanen ilye atani nar quétine faile, coivien. 19 An síve rimbali náner cárine úcarindor pan erya nér rance i canwar, tambe rimbali yú nauvar cárine faile pan erya quén cimne tai. 20 Mal i Şanye túle carien ongwe úvea. Ono yasse úcare úvea né, Erulisse náne en ambe úvea. 21 I enne náne i sive úcare turne qualmenen, tambe Erulisse turumne failiénen, tálala oira coivie Yésus Hristo Herulvanen.
RANTA 6 
Mana, tá, quetuvalve? Ma lemyuvalve úcaresse, carien Erulisse úvea? 2 Laume! Elve i qualler pa úcare, manen en coituvalve sasse?  3 Hya ualde ista in illi mici vi i náner sumbane mir Hristo Yésus náner sumbane mir qualmerya? 4 Etta anelve panyane sapsasse óse sumbieryanen. Sie, ve yú i Hristo náne ortana qualinallon i Ataro alcarnen, yú elve vantumner vinya coiviesse. 5 An qui utúlielve uo óse qualmesse ve qualmerya, yú nauvalve óse enortavesse ve enortaverya. 6 An istalve i yára atanelva náne tarwestana óse, panien oa i hroa úcareva, vi-pustien návello móli nu úcare. 7 An ye aquálie anaie leryana úcarello.
	6 Ente, qui aquálielve as Hristo, savilve i yú coituvalve óse. 7 An istalve i sí, íre i Hristo anaie ortana qualinallon, uas quale ata; qualme ua ambe same túre or se. 10 An i qualme ya qualles, qualles pa úcare erya lú ar tennoio, mal i coivie ya coitas, coitas Erun. 11 Mi imya lé yú elde: nota inde ve qualine úcaren, mal ve coirie Erun, mi Hristo Yésus. 
	12 Etta áva lave úcaren ture fírima hroalda, lengieldan íreryainen. 13 Ente, áva anta hroarantaldar úcaren ve carmar úfailiéva, mal á anta inde Erun ve i coirear qualinallon, yú hroarantaldar Erun ve carmar failiéva. 14 An úcare ua le-turuva, an ualde nu şanye, mal nu Erulisse.
	15 Mana hilya? Ma úcaruvalve, pan ualve nu şanye, mal nu Erulisse? Laume! 16 Ma ualde ista i qui antalde inde aiquenen ve móli, carien ya quetis, nalde móliryar pan carilde ya quetis – cé úcareo móli, tulyala qualmenna, cé canwacimiéno móli, tulyala failienna. 17 Mal na hantale Erun: Anelde móli úcareo, mal cimnelde holmo i nostale peantiéva yan anelde antane olla. 18 Apa anelde leryane úcarello, ollelde móli failiéno. 
19 Carpan lenna mi lé Atanion, pan hrávelda milya ná. An ve carnelde hroarantaldar móli úpoiciéno ar şanyeraciéno, ya tulyane amba şanyeracienna, sí á panya hroarantaldar ve móli failiéno, ya tulyuva airenna. 20 An íre anelde móli úcareo, anelde lére pa failie. 21 Mal mana náne i yáve ya tá sámelde? Nati pa yar nalde sí nucumne, an i metta tane nation qualme ná! 22 Ono sí, pan anelve leryane úcarello mal olólier móli Erun, samilde yávelda tulyala airenna, ar i metta nauva oira coivie. 23 An ya úcare paitya qualme ná, mal Eruo anna oira coivie ná, mi Hristo Yésus Herulva.
RANTA 7 
Hya ualde ista, hánonyar – an quetin innar istar şanye – in i Şanye ture ve heru or atan ter i quanda lúme ya coitas?  2 An nís ye evérie nerenna ná nútina veruryanna lan i nér coirea ná, mal qui verurya quale, i nís ná lehtana i veruo şanyello. 3 Sie, tá, lan verurya coirea ná, mo quetumne in i nís arácie vestale qui antanesexe hyana neren. Mal qui verurya quale, náse léra i şanyello, ar uas race vestale qui veryas hyana nerenna. 
	4 Sie, hánonyar, yú elde oller qualine i Şanyen i Hristo hroanen, náveldan exeo, isse ye náne ortana qualinallon, colielvan yáve Erun. 5 An íre anelve i hrávesse, úcareo mailer yar náner valtaine i Şanyenen móler hroarantalvassen, vi-tyarila cole yáve qualmen. 6 Mal sí anaielve lertane i Şanyello, pan aquálielve ho ta yanen anelve nútine, návelvan núroli mi vinya lé, i fairenen, ar lá mí yára lé, tengwainen. 
	7 Mana, tá, quetuvalve? I Şanye úcare ná? Laume! Mal úcare uan sinte qui lá i Şanyenen. An milcie uan sinte au i Şanye ua quente: “Áva na milca!” 8 Mal úcare, arwa eciéno i axannen, ontane inyesse milcie ilya nostaleo, an oa şanyello úcare qualina né. 9 É enge lúme yasse anen coirea oa şanyello, mal íre i axan túle, úcare nanwenne coivienna, mal inye qualle. 10 Ar i axan ya náne coivien, ta hirnen náne qualmen. 11 An úcare, íre camnes ecie i axannen, ni-şahtane ar ni-nacante sánen. 12 Etta i Şanye aire ná, ar i axan aire ar faila ar mára. 
	13 Ma ya mára né tyarne nin qualme? Laume! Mal úcare carne sie, tyarila qualme nisse yanen mára ná, apantien úcareo nasse, ar náveryan *úcarunqua han lesta i axannen. 14 An ve istalve, i Şanye i Faireo ná, mal inye i hráveo ná, vácina nu úcarenna. 15 An ya molin uan hanya. An ya merin, ta uan care, mal ya tevin, ta ná ya carin. 16 Ono qui ya uan mere ná ya carin, náquetin as i Şanye i nas mára. 17 Mal sí ye mole sa ua ambe ní, mal úcare ya mare nisse. 18 An istan in inyesse, ta ná, hrávenyasse, mare munta mára; an ece nin mere, mal ua ece nin mole ya mára ná. 19 An i márie ya merin uan care, mal i ulco ya uan mere, ta carin. 20 Mal qui ya inye ua mere ná ya carin, ye care sa ua ambe ní, mal úcare márala nisse.
	21 Sie hirin in ea şanye sina: Íre merin care ya vanima ná, ulco caita hare ninna. 22 É samin alasse Eruo Şanyesse mitya ataninyanen,  23 mal cenin hroarantanyassen hyana şanye ohtacarila sámanyanna ar ni-carila mól şanyen úcareo ya ea mi hroarantanyar. 24 Angayanda nér ye nanye! Man ni-rehtuva sina hroallo qualmeva? 25 Hantale Erun ter Yésus Hristo Herulva! É inye ná mól i şanyeo Eruo sámanyanen, mal hrávenyanen, i şanyeo úcareo.
RANTA 8 
Sie i nar mi Hristo Yésus lá nauvar námine ulce. 3 An i faireo şanye ya anta coivie mi Hristo Yésus eleryanie lye i şanyello úcareva ar qualmeva. 4 An ya i Şanye ua polle care, pan anes milya i hrávenen, Eru carne mentavénen véra Yondorya mi ya náne vávea *úcarunqua hráveo, ar pa úcare. Namnes úcare ulca i hrávesse. 4 Sie i Şanyeo faila axan polle ole nanwa elvesse i vantar, lá i hrávenen, mal i Aire Feanen. 5 An i nar i hráveo cimir i hráveo nattor, mal i nar i faireo, i faireo nattor.
6 Cime i hráve tala qualme, mal cime i faire tala coivie ar raine, 7 an ye cime i hráve ná cotya Erun, an i hráve ua luhta Eruo şanyen; é ta ua ece san. 8 Etta i nar i hrávesse uar pole fasta Eru.
	9 Mal elde uar i hrávesse, mal i fairesse, qui Eruo faire mare lesse. Mal qui aiquen ua same i Hristo faire, isse ua senya. 10 Mal qui i Hristo ea lesse, i hroa é qualina ná, úcarenen, mal i faire coivie ná, failiénen. 11 Qui i faire yeo ortane Yésus qualinallon mare lesse, ye ortane Hristo Yésus qualinallon yú caruva fírime hroaldar coirie, faireryanen ya mare lesse.
	12 Etta, hánor, é nalve rohtalie, mal lá i hráven, coitien i hrávenen. 13 An qui coitalde i hrávenen, qualuvalde, mal qui i fairenen nahtalde hroaldo cardar, coituvalde. 14 An illi i nar tulyaine lo Eruo faire, té nar Eruo yondor. 15 An ualde came mólo faire, ata tyarila caure, mal camnelde faire náveva cíline ve yondor, i faire yanen yamilve: “Appa, Atar!” 16 I faire imma astaro ná as fairelva i nalve Eruhíni. 17 Ar qui nalve híni, nalve yú aryoni – é aryoni Eruo, mal aryoni as i Hristo, qui perperilve óse, camielvan yú alcar óse.
	18 Etta notin i perperier lúme sino ve munta sestane as i alcar ya nauva apantana elvesse. 19 An uryala írenen Ontie yéta ompa i apantienna Eruo yondoiva. 20 An Ontie náne panyana nu úaşea sóma, lá véra şelmaryanen mal lo ye panyane sa nu ta, ómu arwa estelo: 21 i yú Ontie imma nauva leryana návello mól hastiéno mir i alcarinqua lérie Eruhínion. 22 An istalve manen i quanda Ontie ñónea uo ar ea naicesse uo tenna sí. 23 Lá rie ta, mal yú elve i samir i minye yáve – ta ná, i Faire – elve ñonar inwesse, íre yétalve ompa návenna cíline ve yondor – i lehtie hroalvallo *nanwerenen. 24 An anelve rehtane estel sinasse; mal estel ya mo cene ua estel, an íre quén cene nat, manen samis estel san? 25 Mal qui samilve estel yan ualve cene, yétalve ompa sanna voronwiénen.
	26 Mí imya lé i Faire yú vi-manya íre nalve milye. Ualve ista mana carumnelve mai arciénen sa, mal i Faire imma arca ven, alaquétime quettainen. 27 Mal ye cesta i endar ista mana i Faireo sanwe ná, pan Eruo şelmanen arcas i airin. 
	28 Istalve in Eru tyare ilye nati mole uo in melir Eru, márieltan – i nar yáline enneryan. 29 An té i sintes nóvo yú cildes nóvo, náveltan cátine ve i emma Yondoryo, carila sé i minnóna mici rimbe hánor; 30 mal té i cildes nóvo, yú yaldes, ar té i yaldes, yú carnes faile, ar té i carnes faile, yú carnes alcarinque.
	31 Mana, tá, quetuvan pa nati sine? Qui Eru ea aselve, man taruva venna? 32 Ye ua oráve yando véra Yondoryasse mal antane se olla i márien illion mici ve, manen ná i uas yú antauva ven ilye hyane nati? 33 Man quetuva ulco innar Eru icílie? Eru ná ye equétie te faile; 34 man ná ye name te ulce? Hristo Yésus ná ye qualle; hya arya, náse ye náne ortana qualinallon, ye ea Eruo formasse, ye yú arca ven. 
	35 Man vi-mapuva oa i Hristo melmello? Ma şangie hya şahtie hya roitie hya saicele hya heldie hya raxe hya macil caruva sie? 36 Ve anaie técina: “Elyenen nalme nahtaine ter i quanda aure; anaielme nótine ve mámar nahtien.” 37 Ono mi ilye sine nati samilve i apaire, yenen méle vi. 38 An nanye tanca i munta – qualme hya coivie hya valar hya héri hya yar ear sí hya yar tuluvar, hya túri, 39 hya tumnie hya ilya hyana ontana nat – poluva vi-mapa oa Eruo melmello ya ea mi Hristo Yésus Herulva.
RANTA 9 
I nanwie nyáran i Hristosse – uan húra, pan *immotuntienya astarmonya ná asinye, i Aire Feasse – 2 i samin túra naire ar lemyala naice endanyasse. 3 An ece nin mere in inye náne aucirna ve húna i Hristollo márien hánonyaron, nossenya i hrávenen, 4 i nar Israelyar, i náner cíline ve híni ar samir i alcar ar i véri ar i antave i Şanyeva ar i núromolie ar i vandar, 5 té i samir i atari ar illon i Hristo same ontalerya i hrávenen. Nai Eru, ye or illi ea, nauva aistana tennoio! Násie!
	6 Mal i natto ua ve au Eruo quetta oloitie. An lá illi i samir ontalelta Israello nar nanwave Israel. 7 Ente, illi mici te uar híni návenen Avrahámo erde, mal: “Ya nauva estaina erdelya tuluva ter Ísac.” 8 Ta ná, i híni i hrávesse uar nanwave Eruo híni, mal i híni i ear i vandanen nar nótaine ve i erde. 9 An i quetta vando sie né: “Lúme sinasse nanwenuvan, ar euva yondo as Sara.” 10 Ananta lá rie mi tana natto: I imya martane íre Revecca óne onóni i imya nernen, Ísac atarelva. 11 An íre en uatte nóne, ar uatte acárie márie hya ulco – tyarien Eruo enne pa i cilme linga, lá cardassen, mal yesse yale – 12 náne quétina senna: “I amyára nauva mól i amnessan.” 13 Aqua ve ná técina: “Mélen Yácov, mal Ésau téven.”
	14 Tá mana quatuvalve? Ma ea úfailie as Eru? Laume! 15 An quetis Mósenna: “Oravuvan yesse oravuvan, ar tanuvan *ofelme yen tanuvan *ofelme!” 16 Etta i natto linga, lá yesse mere hya yesse nore, mal Erusse ye órave. 17 An i Tehtele quete Fáronna: “Sina ennen alávien lyen lemya, i lyesse tanuvan túrenya, ar carien essenya sinwa i quanda cemende.” 18 Sie é óravas yesse óravas, mal ye meris caris tarya.
19 Etta quetuval ninna: “Manen ná i en quetis in aiquen same cáma? An man opólie tare şelmaryanna?” 20 A atan – man, tá, elye ná ye hanquete nan Erunna? Lau ya anaie canta quetuva yenna acátie sa: “Mana castalya ni-carien sie?” 21 Hya ma i cemnaro ua same túre or i cén carien i imya umbollo vene alcarinqua ennen, ar exe ennen ya ua alcarinqua? 22 Mal á intya in Eru, ómu samis i túre tanien rúşerya ar carien túrerya sinwa, túra cólenen láve i venin rúşeva lemya, tai yar nar cárine náven nancárine, 23 carien sinwa úvea alcarerya i venin oraviéva, yar nóvo manwanes alcaren 24 – elve i yaldes lá rie i Yúrallon, mal yú et i nórellon. 
	25 Ta ná ve quetis Hoseasse: “I uar lienya estuvan lienya, ar ye úne melda, i melda; 26 ar i nómesse yasse náne quétina tien: 'Ualde lienya', tasse nauvalte estaine 'i coirea Eruo yondor'.” 
27 Ar Isaia yame pa Israel: “Ómu Israelindion nóte ná ve earo litse, rie pitya lemyala ranta nauva rehtana. 28 An i Héru caruva onotie cemende, telyala sa ar nuhtala sa.” 29 Ente, ve Isaia quente nóvo: “Au i Héru Sevaot ua láve erde lemya ven, ollelve ve Sorom, ar anelve ve Omorra.”
	30 Tá mana quetuvalve? Úyúrar, ómu ualte roitane failie, ihírier failie – i failie ya tule saviénen. 31 Mal Israel, ómu roitanelte şanye failiéva, loitaner rahta sana şanyenna. 32 Manen sie? I castanen i roitaneltes, lá saviénen, mal ve cardainen. Talantelte i ondonen taltiéva, ve ná técina: “Yé, panyan Sionde sar taltiéva ar ondo lantiéva, mal ye save sasse ua nauva nucumna.”
RANTA 10 
Hánor, endanyo íre ar arcandenya tien Erunna ná i nauvalte rehtane. 2 An nanye astarmo tien i samilte uryala súle Erun, mal lá istyanen. 3 An pan ualte ista Eruo failie, mal nevir tulca véralta, ualte panyane inte nu Eruo failie. 4 An Hristo i Şanyeo metta ná, i ennen in ilquen ye save nauva quétina faila. 
	5 An Móses tece pa i failie ye tule i Şanyenen: “I atan ye acárie sa coituva sánen.” 6 Mal i failie ya tule saviello quete sie: “Áva queta endalyasse: Man ortuva mir menel?” – ta ná, talien i Hristo undu – 7 “hya: Man untuva mir i undume?” – ta ná, talien Hristo ama qualinallon. 8 Mal mana sa quete? “I quetta hare lyenna ná, antolyasse ar endalyasse” – ta ná, i quetta pa i savie, ya elme carir sinwa. 9 An qui antolyanen teal savielya i Yésus Heru ná, ar savil endalyasse in Eru ortane se et qualinallon, nauval rehtana. 10 An i endanen mo save, ya tala failie; i antonen mo tea ya mo save, ya tala rehtie. 
	11 An i Tehtele quete: “Ye same estel sesse lá nauva nucumna.” 12 An i natto ua er i Yúran ar exe i Hellenyan; mal ea i imya Heru or illi, ye lára ná illin i yalir senna. 13 An “ilquen ye yale i Heruo essenen nauva rehtana”. 13 Ono manen yaluvalte senna yesse ualte save? Ar manen savuvalte sesse pa ye ualte ahlárie? Ar manen hlaruvalte qui penilte aiquen ye care sinwa i evandilyon? 13 Ar manen caruvaltes sinwa qui ualte mentane? Ve ná técina: “Manen vanime nát i talu ion talar máre sinyar mánaron!” 
	16 Mal illi mici te uar hilyane i evandilyon. An Isaia quete: “Héru, man sáve ta ya queni hlasser mello?” 17 Sie savie tule ho ta ya mo hlare, ar ta ya mo hlare tule i quetiénen pa Hristo.
	18 Ananta maquetin: Ma é ualte ahlárie? É “mir i quanda cemen lammalta etelende, ar quetieltar mettannar ambaro.” 19 Mal maquetin: Ma Israel ua hanyane? Minyave Móses quente: “Tyarin *hrúcen mici le yanen ua nóre; tyarin le same rúşe úhanda nórenen!” 20 Mal Isaia ita canya ná ar quete: “Anen hírina lo i uar ni-cestane; anen carna sinwa in uar maquente pa ni.” 21 Mal pa Israel quetis: “Ter i quanda aure apantien mányat ana lie canwaracila ar váquetila.”
RANTA 11 
Maquetin, tá: Lau Eru hehtane lierya? Laume! An yú inye nér Israélo ná, Avrahámo erdeo, Venyamíno nosseo. 2 Eru ua hehtane lierya, ya nóvo sintes. Ma ualde ista ya i Tehtele quete pa Elía, íre arcas Erunna Israélen? 3 “Héru, anahtielte tercánolyar, anarcielte undu *yangwalyar, ar inye erinqua lemya, ar cestealte cuilenya.” 4 Mal mana i Eruquetta quete senna? “Alávien nerin húmi otso lemya nin, i uar uluhtayer occalta Vaalen.” 5 Mi lé sina, etta, yú lúme sinasse ea lemyala ranta, Erulisseo cilmenen. 6 Qui sa lisse ná, uas ambe cardainen; qui lá, i lisse uas ambe lisse.
	7 Mana tá? Ya Israel cestea, ta uas eñétie, mal i cílinar eñétier sa. I exion tuntie olle
ilaica, 8 aqua ve anaie técina: “Eru ánie tien şúle núra húmeva, hendu yat uat cene ar hlaru yat uat hlare, tenna aure sina.” 9 Ente, Lavir quente: “Nai sarnolta nauva tien remma ar rembie ar casta lantien ar ahtarie; 10 nai hendultat oluvat morne loitieltan cene, ar illume cara pontelta cúna!”
	11 Etta maquetin: Ma talantelte lantien aqua? Laume! Mal taltieltanen ea rehtie i nórin, tyarien *hrúcen mici te. 12 Sí íre taltielta tala almare i marden, ar návelta nehtane tala almare i nórin, manen ita ambe quanta nótelta caruva sie!
	13 Sí quétan lenna, i Úyúrar: Nála ya nanye, é i nórion apostel, laitan núromolienya, 14 qui ea lé yanen polin tyare *hrúcen imíca i nar hrávenyo ar rehta ennoli mici te. 15 An qui návelta hátine oa tala rainecarie i marden, mana návelta cámine taluva, qui lá coivie i qualinallon? 16 Ente, qui i minya massa airinta ná, tá i quanda maxe aire ná. Ar qui i şundo aire ná, sie nar i olvar. 17 Ono qui olvali náner rácine oa, mal elye, ómu nalye ráva *milpialda, náne panyana mir i alda mici tai ar camne ranta i laro i şunduo i *milpialdo, 18 áva laita imle or i olvar! Mal qui laitalyexe or tai, enyala in elye ua cole i şundo, mal i şundo cole lyé. 
19 Tá quetuval: “Olvali náner rácine oa návenyan panyana mir i alda.” 20 Mai: Peniénen saviéva anelte rácine oa, mal elye tare saviénen. Áva same varande noar, mal ruca! 21 An qui Eru ua láve i olvain i náner tasse nasseltanen lemya, mi imya lé uas lavuva elyen lemya. 22 Yé, tá, Eruo márie ar naracie: Innar lantaner ea naracie, mal elyenna ea Eruo márie, qui lemyalde márieryasse; qui lá, yú elye nauva aucirna. 23 Yú té, qui ualte lemya penieltasse saviéva, nauvar panyane mir i alda, an Eru pole panya te tar. 24 An qui anel hocirna *milpialdallo ya nassenen ráva ná, ar ara nasse anel panyana mir i *milpialda i tarwasse, manen ita ambe *aşcárima nauva in nassenen samir nómelta tasse náve panyane mir véra *milpialdalta!
25 An uan mere in elde, hánor, penuvar istya pa fóle sina, pustien le návello saile mi vére henduldat: Ea ranta Israélo ion tuntier olólier ilaice tenna utúlie i quanta lúme yasse i nórion quantie tuluva minna. 26 Ar sie quanda Israel nauva rehtana, ve anaie técina: “I *Rehtando tuluva Sionello ar queruva oa *ainolórie Yácovello. 27 Ar si ninya vére ná aselte, íre panyan úcariltar oa.” 28 Pa i evandilyon nalte ñottor castanen eldeo, mal pa i cilie nalte melde, castanen atariltaron. 29 An Eruo annar ar yalie uar nati pa yar samuvas tatye sanwi. 30 An ve elde vanwiesse rancer Eruo canwar, mal sí acámier oravie *canwaracieltanen, 31 sie yú té sí arácier i canwar, ya tyarne lé came oravie, i yú té sí camuvar oravie. 32 An Eru oiórie te illi canwaraciesse, oravien illisse mici te.
	33 Yé manen tumne Eruo lar ar sailie ar istya nar! Manen *alacestime namieryar, ar manen *alahírime tieryar! 34 An “man sinte i Héruo sáma, hya man peantane issen?” 35 Hya, “Man minyave antane sen ar camuva *paityale nan?” 36 An sello ar sénen ar sen nar ilye nati. Issen na i alcar tennoio! Násie.
RANTA 12 
Etta hortan le Eruo *ofelmenen, hánor, in antauvalde hroaldar ve coirea, aire *yanca, fastala Erun: núromolie handaleldanen; 2 ar áva na cátaine sina randanen, mal na vistaine i envinyatiénen sámaldava, lavila len name mana Eruo indóme ná, i mára ar fastala ar ilvana.
	3 An i Erulissenen antana nin nyarin ilquenen mici le: Áva sana pa imle ve tára lá ya mauya lyen sana, mal á sana mi lé antala mále sámo, ilquen ve Eru sen-ánie lesta saviéva. 4 An ve samilve er hroasse rimbe hroarantar, mal i hroarantar uar care i imya nat, 5 sie elve, ómu nalve rimbe, nar er hroa Hristosse, mal er ana er, quén i exeo hroarantar.  6 Samilve *alavéle annali i Erulissenen antana ven. Yen same apacen mauya *yuhta sa i lestanen saviéva sátina sen, 7 yen same núromolie mauya mole ve núro, i *peantaren mauya peanta, 8 hya yeo molie hortie ná, sen mauya horta; yen anta mauya anta alyave; yen tare epe i ocombe mauya panya endarya molieryasse; yen órava mauya care sie mi alasse!
	9 Melme na anwa! Á feuya ya olca ná; á himya ya mára ná. 10 Hánomelmelda quén i exeva na tumna! Ilquen na tanuva i exin áya túra lá ya arcas! 11 Áva na lence, hehtala i horme; na uryala i fairesse, na móli i Herun!
12 Sama alasse i estelde! Na voronwe şangiesse! Á lemya hyamiesse! 13 Á anta ranta i airin, ve maureltar nar. Á hilya i melme etteleaiva! 14 Á aista i roitar – á aista ar áva húta! 15 Sama alasse as i samir alasse; na yaimie as i yaimear. 16 Na i imya sámo, quén i exenna; áva mere náve minde, mal na tulyaine lo i nalde nati. Áva ole saile vére henduldatse!
	17 Áva anta aiquenen ulco ulcun! Á tala ompa mánar epe ilye atani! 18 Qui ta cárima ná, hepa raine as ilye atani, quiquie ta ece len. 19 Áva ahtare inden, mal á anta nóme i rúşen, an ná técina: “Ahtarie ninya ná, quete i Héru; inye paityuva nan.” 20 Mal “qui ñottolya maita ná, ásen anta nat matien; qui náse soica, ásen anta nat sucien; an cariénen sie comyal uruiti *hyulmali caryasse.” 21 Áva na turúna ulcunen, mal turua ulco mariénen. 
RANTA 13 
Nai ilya quén panya immo nu i ambe táre héri, an lá ea hére hequa Erunen; i héri yar ear anaier panyane tasse lo Eru. 2 Etta ye tare i hérenna tare Eruo *partienna; i sanna atárier camuva námie intesse. 3 An i turir uar ruhtie i mára cardan, mal i ulcan. Elye mere i la mauyuva lyen ruce i hérello? Cara ya mára ná, ar camuval laitale sallo, 4 an nas Eruo núro márielyan. Mal qui caril ulco, tá ruca, an uas cole i macil ú casto. An nas Eruo tyaro, ahtarila túre ya tala rúşe yenna care ulco.
	5 Etta samilde maure panien inde nu i hére, lá rie castanen i rúşeo, mal yú castanen *immotuntieldo.
	6 An ta yú ná i casta yanen paityalde *tungwi, an nalte Eruo núror, oi cimila sina enne. 7 Á anta illin rohtaldar tien: *tungwe yen arca *tungwe, paitie yen arca paitie, áya yen arca áya, alcar yen arca alcar.
	8 Áva sama rohta erya natwa aiquenen, hequa mele quén i exe, an ye mele armarorya aquantie i şanye. 9 An i axani: “Ávalye race vestale, Ávalye nahta, Ávalye pile, Ávalye na milca”,
ar ilye hyane axani, samir nonwelta quetta sinasse: “Alye mele armarolya ve imle.” 10 Melme ua care ulco ana i armaro; etta melme i şanye carna nanwa ná.
	11 Ente, cara sie pan istalde mana i lú ná, i yú sí utúlie i lúme cuivieldan húmello, an sí rehtielva ná hare epe ya anes íre camnelve savie. Etta alve panya oa i cardar yar nar morniéno ar alve panya visse i carmar calava. 13 Ve auresse, alve lenga mai, lá mi verce merendi ar *accasucier, lá mi *hrupuhtie ar lehta lengie, lá mi costie ar *hrúcen. 14 Mal á panya lesse i Heru Yésus Hristo, ar áva care panor i hráveo írin.
RANTA 14 
Cama i nér ye ná milya i saviesse, mal lá namien mitye sanweryar. 2 Er quén same savie matien ilqua, mal ye milya ná mate quear. 3 Ye mate áva nattire ye ua mate, ar ye ua mate áva name ye mate, an Eru acámie se. 4 Man elye namien exeo núro? Véra heruryan taris hya lantas. É taruvas, an ece i Herun tyaritas tare.
	5 Er quén name er ré ve túra lá hyana ré; hyana quén name er ré ve ilye hyane rí; nai ilquen nauva aqua tanca véra sámaryasse. 6 Ye hepe i ré, hepe sa i Herun, ar ye mate, mate i Herun, pan antas hantale Erun; ar ye ua mate, ua mate i Herun, ananta antas hantale Erun. 7 É *úquen mici vi coita insen, ar *úquen quale insen, 8 an qui coitalve, coitalve i Herun, ar qui qualilve, qualilve i Herun. Sie, qui coitalve hya qui qualilve véla, nalve i Heruo. 9 An sina ennen Hristo qualle ar nanwenne coivienna: náven Heru qualinaron ar coirearon véla.
	10 Mal elye, mana castalya namien hánolya, hya mana castalya nattirien hánolya? An illi mici vi taruvar epe Eruo sonda anamo, 11 an ná técina: “Ve coitan, quete i Héru, ninna ilya occa cuvuva, ar ilya lamba laituva Eru.” 12 Sie ilquen mici vi antauva onótie pa inse Erun.
13 Etta ávalve name quén i exe, mal ambe ron cara si namielda: áva panya nat epe háno ya tyare se talta hya lanta. 14 An istan ar anaien lo i Heru Yésus tulyana i savienna i munta vahtana ná insasse; hequa íre atan note nat ve vahtana – issen nas vahtana. 15 An qui mattanen hánolya same naire, ualye ambe vanta melmenen. Áva mattalyanen nancare i quén yen Hristo qualle! 16 Etta áva lave aiquenen quete pa márielda yaiwenen. 17 An Eruo aranie ua matie ar sucie, mal failie ar raine ar alasse Aire Feanen. 18 An ye sie núro ná Hriston, fasta Eru ar anaie hirna mane lo atani. 
	19 Etta alve roita i nati yar tulyar rainenna ar i nati yar carastar quén i exe ama. 20 Áva mattan narca undu ya Eru acárie! Ilye nati é nar poice, mal nalte ulce atanen ye tunta sa ve lante íre matis. 21 Mára ná lá matie hráve hya sucie limpe hya carie *aiqua ya tyare hánolya lanta. 22 I savie ya samil, hepa sa imbe lyé ar Eru. Valima ná i quén ye ua tala namie insenna yanen quetis mára. 23 Mal qui savierya ua tanca, náse nóvo námina ulca qui matis, an uas mate et saviello. É ilqua ya ua et saviello úcare ná.
RANTA 15 
Mal i rohta elveo i nar tulce ná cole i milye sómar ion uar tulce, ar lá fasta inwe. 2 Ilquen mici vi na fastuva armaroryo, carastala se ama. 3 An yú i Hristo ua fastane inse, mal ve ná técina: “I narace quettar ion quenter naracave lyenna alantier ninna.” 4 An ilye i nati técine nóvo náner técine peantielvan, samielvan estel voronwielvanen ar i tiutalénen i Tehtelellon. 5 Sí nai Eru ye anta voronwie ar tiutale antauva len same i imya sóma sámo mici le ya Hristo Yésus sáme, 6 laitieldan er antonen Yésus Hristo Herulvo Aino ar Atar. 
	7 Etta cama quén i exe, ve i Hristo camne ví, Eruo alcaren. 8 An quetin in Eruo voronwenen i Hristo anaie núro in nar *oscírine, carien tance i vandar i atarin, 9 tyarila i nóri laita Eru castanen failieryo. Ve ná técina: “Etta *etequentuvan lyé imíca i nóri, ar esselyan linduvan!” 10 Ar ata quetis: “Sama alasse, nóri, as lierya.” 11 Ar ata: “Á laita i Héru, ilye nóri, ar nai ilye i lier laituvar se!” 12 Ar ata eque Isaia: “Euva Yesseo şundo, ar ye orta turien nóri; sesse nóri panyuvar estelelta.” 13 Nai Eru ye anta estel quantuva illi mici le alassenen ar rainenen pan savilde, samieldan úve estelwa, i Aire Feo túrenen.
	14 Sí yú inye tulcave save pa lé, hánonyar, in elde nar quante máriéno, pan anaielde quátine ilya istyanen ar istar peanta quén i exe. 15 Mal pa natali técan len mi lé ita canya, ve qui tyarien le ata enyale –  i lissenen antana nin Erullo. 16 Sie nauvan Yésus Hristo núro i nórin, molila ve *airimo Eruo evandilyonen, i ennen in i nóri nauvar fastala *yanca, airinta Aire Feanen.
	17 Etta lertan laitaxe mi Hristo Yésus pa Eruo nati. 18 An uan verya nyare pa erya nat hequa yar Hristo acárie ter ní, ñetien canwacimie imíca i nóri – quettanen ar cardanen, 19 i túrenen tanwaron ar tannaron, i túrenen Aire Feo. Ar sie, Yerúsalemello ar rindesse tenna Illiricum, acárien sinwa i quanda evandilyon pa i Hristo. 
20 Sie é carin ennenya in uan caruva sinwa i evandilyon yasse Hristo esse anaie quétina nóvo, pustien imne carastiello hyana queno talmasse. 21 Mal ve ná técina: “I queni in únes carna sinwa cenuvar, ar i uar ahlárie hanyuvar.”
	22 Etta anen rimbave tapta tuliello lenna. 23 Mal sí, pan penin amba nóme mi ménar sine yasse polin care sinwa i evandilyon, ar pan imílien ter rimbe loar tule lenna, 24 samin estel sina: in íre lelyan Spanianna, ecuva nin vele le íre lahtuvan, ar i manyuvalde ni lelya tar íre nanye mi lesta quátina návenen aselde.
	25 Mal sí lelyuvan Yerúsalemenna náven núro i airin. 26 An i ear Maceroniasse ar Acaiasse sanner mai anta ranta armaltaron i penyain Yerúsalemesse.
27 Care sie é náne mára mi hendulta, ananta anelte rohtandor tien, an qui i nóri samir ranta mi nattoltar faireva, yú rohtalte náve núror tien nattoinen i hráveo. 28 Etta, apa telyan si ar atálie comyane armar sine téna mi varnasse, autuvan ter vehtelda lendanyasse Spanianna. 29 Mal istan in íre tulin, tuluvan arwa quanta lesto aistiéva Hristollo.
	30 Sí hortan le, hánor, Herulva Yésus Hristonen ar melmenen i faireo, i carilde ilqua ya polilde óni hyamiessen Erunna inyen, 31 návenyan etelehtana illon uar save Yúreasse, ar i núromolienya Yerúsalemesse nauva mára i airin. 32 Sie, íre tulin lenna arwa alasseo, Eruo indómenen nauvan envinyanta aselde. 33 Nai i Aino ye anta raine euva as illi mici le! Násie!
RANTA 16  
Antan len Foive néşalva, ye ná yú *veure i ocombeo mi Cencreai. 2 Áse came mi lé valda i airion, ar áse manya mi ilya natto yasse samis maure eldeva, an aváries rimbar, yú ní. 
	3 Á *suila Prisca yo Aquila, yet omóliet óni Yésus Hristosse, 4 yet panyanet véra axetta raxesse cuilenyan. Tún lá inye erinqua mal yú ilye i Úyúre ocombi antar hantale. 5 Ente, á *suila i ocombe coatto. Á *suila Epaineto meldanya, ye ná minya yáve Hriston Asiasse. 6 Á *suila María, ye acárie rimbe nati elden. 7 Á *suila Andronico yo Yúnia, yet nát nossenyo ar nánet óni mandosse. Samitte mára esse imíca i aposteli ar nánet Hristosse nó ni.
	8 Á *suila Ampliáto, meldanya i Hristosse. 9 Á *suila Urváno, ye omólie óni Hristosse, ar Stacis meldanya. 10 Á *suila Apelles, ye anaie tyastana i Hristosse. Á *suila i queni mi coarya Aristovúlo. 11 Á *suila Herolion, ye nossenyo ná. Á *suila i queni mi coarya Narcisso i nar i Herusse. 12 Á *suila Trifaina yo Trifósa, yet molit i Herusse. Á *suila Persis, i melda, an acáries rimbe mótier i Herusse. 13 Á *suila Rúfo, i cílina i Herusse, ar amillerya ar ninya. 14 Á *suila Asincrito, Flehon, Hermes, Patrovas, Hermas, ar i hánor aselte. 15 Á *suila Filolóho ar Yúlia, Nereo ar néşarya, ar Olimpas, ar ilye i airi aselte. 16 Á *suila quén i exe aire miquenen! Ilye Hristo ocombi *suilar le!
	17 Sí hortan le, hánor, i hepuvalde hendelda issen tyarir şancier ar taltier i peantiello ya camnelde, ar quera inde oa tello. 18 An taiti queni nar móli, lá Yésus Hriston, mál vére cumbaltain, ar vanime quettainen ar arwe lisso to lambalta tyarilte ranya i *cámalóraron enda.
19 An canwacimielda ná tuntaina lo illi. Etta nin-antalde alasse. Mal merin i nauvalde saile pa ya mára ná, mal *cámalóre pa ya ulca ná. 20 I Aino Raineva ron ascatuva Sátan nu taluldat. Nai Yésus  Herulvo lisse euva aselde! 21 Timoşéo, ye mole óni, *suila len, ar sie carir Lúcio ar Yáson ar Sosípater, i nar nossenyo. 22 Inye, Tertio, ye etécie tecetta sina, *suila le i Herusse. 23 Aio, ye acámie ni ar i quanda ocombe mir coarya, *suila le. Erasto, i osto cáno, *suila le, ar sie care Quarto hánorya. {24 Yésus Hristo Herulvo lisse na euva as illi mici le! Násie!} 
	25 Yen pole hepe le tulce i evandilyonnen ya tallen ar cariénen sinwa Yésus Hristo, i apantiénen i fóleva ya anaie hépina quildesse ter oireli, 26 mal sí anaie tanana ar carna sinwa i Erutercánoron tehtelessen mici ilye i nóri Eru Oiro canwanen, tyarien i savie náve címaina 27 – Erun, saila erinqua, na i alcar ter Yésus Hristo tennoio. Násie!
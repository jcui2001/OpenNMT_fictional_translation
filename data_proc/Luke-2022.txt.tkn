RANTA 1 
Pan rimbali amápier mir má *partie nyarna pa i nati yar amartier mici me, 2 ve acámielmet illon minyave náner astarmor ar núror i quetto, 3 nemne mára yú inyen, har híliéla ilye nati i yestallo, tece tai ve lúmequenta elyen, alcarinqua Şeofílo, 4 istielyan i tanca talma i nation pa yar anaiel peantana.
	5 Mi réryar Herol, aran Yúreo, enge *airimo estaina Secaría, i hyariéno Avio, ar sámes veri Árono selyeron, ar esserya náne Elísavet. 6 Ar anette yúyo faile epe Eru, vantala ilye i axanissen ar şanyessen mi ilvana lé. 7 Mal lá enge hína asette, an Elísavet ua polde nosta, ar yúyo sámet rimbe loali. 
	8 I lú túle *ciltieryanna, ar carnes i *airimo molie epe Eru. 9 Hatiénen *şanwar, ve i *airimoron lé náne, lantane senna mene mir i Héruo yána urtáven *nisque. 10 Ar i quanda rimbe i lieo táraner hyamila i ettesse i lúmesse urtáveo *nisque.
	11 Tá i Héruo vala tannexe sen, tarila foryasse i *yangwava *nisqueva. 12 Mal Secaría náne tarcina ceniénen se, ar caure lantane senna. 13 Mal i vala quente senna: “Áva ruce, Secaría, an arcandelya anaie hlárina, ar Elísavet verilya nauva amil yondon lyen, ar alye anta sen i esse Yoháno.  14 Ar samuval alasse ar márie, ar rimbali nauvar valime pan anaies nóna,
15 an nauvas túra epe i Héru, ar limpe ar polda yulda ávas suce, ar nauvas quátina Aire Feanen aqua et amilleryo mónallo. 16 Ar rimbali yondoron Israélo queruvas nan i Héru Ainoltanna, 17 ar isse menuva epe se mi Elío faire ar túre,  querien atarion endar nan hínannar ar i avari i tercenna failaron, panien epe i Héru manwana lie.”
	18 Ar Secaría quente i valanna: “Manen polin ista nat sina? An nanye yára, ar verinya same rimbe loali.” 19 Hanquentasse i vala quente senna: “Inye Avriel, ye tare epe Eru, ar anen etementana carpien aselye ar carien sinwe lyen i máre sinyar pa nati sine. 20 Mal yé! nauval quilda ar ua poluva quete tenna i aure yasse nati sine martuvar, pan ual sáve quettanyassen, yar nauvar cárine anwe lúmeltasse.”
21 Ar i lie hópane Secarían, ar anelte elmendasse pan anes ta andave i yánasse. 22 Mal íre ettúles uas polde carpa téna, ar túnelte i cennes maur i yánasse, ar carnes hwermeli tien, en nála úpa. 23 Íre i auri *veuyaleryo náner telyane, oantes coaryanna.
	24 Mal apa auri sine Elísavet nostane, ar lanyanes inse exellon ter astari lempe, quetila: 25 “Sie i Héru acárie nin, mí auri yassen cimnes ni mapien oa nucumnienya mici atani.”
	26 I enquea astaresse i vala Avriel náne mentana Erullo ostonna Alileasse estaina Nasaret, 27 vendenna nauta veryangwen as neren estaina Yósef, Láviro nosseo, ar i vendeo esse náne María. 
	28 Ar íre i vala mittane epe se, quentes: “Hara máriesse, elye ye acámie Eruanna; i Héru aselye.” 29 Mal Mária náne tarcina i quetiénen ar néve hanya mana nostale *suiliéva ta náne. 30 Ar i vala quente senna: “Áva ruce, María, an ihíriel lisse as Eru, 31 ar yé! nostuval mónalyasse ar coluva yondo, ar alye anta sen i esse Yésus. 32 Isse nauva túra ar nauva estaina i Antaro Yondo, ar i Héru Eru antauva sen Lávir ataryo mahalma, 32 ar turuvas Yácovo nosse tennoio, ar lá euva metta aranieryo.”
	34 Mal María quente i valanna: “Manen nat sina martuva, pan uan ista nér?” 35 Ar hanquentasse i vala quente senna: “Aire Fea tuluva lyenna, ar i Antaro nire teltuva lye; sie yú i aire nála nóna nauva estaina Eruo Yondo.
36 Ar yé! Elísavet, ye ná nosselyo, inse onostie yondo yárieryasse, ar asta sina ná i enquea sen ye náne estaina *yávelóra. 37 An Erun ea munta úcárima.” 38 Tá María quente: “Ela i Héruo *núre! Nai martuva nin ve equétiel.” Ar i vala oante sello.
	39 Mal yane auressen María oronte ar lende hormenen ostonna Yúreasse, 40 ar mennes mir coarya Secaría ar *suilane Elísavet. 41 Íre Elísavet hlasse Marío *suilie, i lapse mónaryasse campe, ar Elísavet náne quátina Aire Feanen, 42 ar yámes taura ómanen ar quente: “Aistana elye imíca nissi, ar aistana i yáve mónalyo! 43 Ar manen ná i nat sina amartie nin, i Herunyo amil túla ninna? 44 An yé! íre *suilielyo lamma túle hlarunyanta, i lapse mónanyasse campe túra alassenen! 45 Valima isse ye sáve i nauvar cárine anwe i nati quétine senna lo i Héru!”
46 Tá María quente: “Feanya laita i Héru, 47 ar fairenya ea mi alasse Eru *Rehtonyanen, 48 an ecénies *núreryo naldie. Ar yé! ho sí ilye *nónari estuvar ni valima, 49 an i Taura acárie túre cardali nin, ar aire ná esserya; 50 ar ter *nónaréli ar nónaréli oravierya ea issen melir se. 51 Acáries taure natali, ivinties i nar turquime endalto sanwessen. 52 Hantes undu taurali mahalmallon ar ortane naldali; 53 aquáties i maitar máre natalínen ar ementaye oa luste i sámer lar. 54 Amánies Israel núroryan, enyalien oravie, 55 ve nyarnes atarilvain, Avrahámen ar nosseryan, tennoio.” 56 Ar María lemne as Elísavet *os astar nelde. Tá nanwennes coaryanna.
	57 Elisavéten túle i lúme colien lapserya, ar coldes yondo. 58 Ar i armaror ar nosseryo queni hlasser i sen-antane i Héru túra oravie, ar anelte mi alasse óse. 59 Ar i toltea auresse túlelte *oscirien i hína, ar estumneltes ataryo essenen, Secaría. 60 Mal amillerya hanquente ar eque: “Vá, mal esserya nauva Yoháno.” 61 Tá quentelte senna: “Ea úner onosselyasse ye same sana esse.” 62 Tá cestanelte hanquenta i atarello hwermelínen, mana esse mernes i hínan. 63 Ar arcanes *palma ar tence: “Esserya ná Yoháno.” Ar illi mici te tatallaner.  
64 Mí imya lú antorya náne pantana ar lamberya lehtana, ar quentes, aistala Eru. 65 Ar rucie lantane ilye armaroryannar, ar mí quanda ortoména Yúreasse mo caramper pa ilye nati sine, 65 ar illi i hlasser túner sa endaltasse, quetila: “É mana nauva hína sina?” An yú i Héruo má enge óse.
	67 Ar Secaría atarya náne quátina Aire Feanen ar quente ve Erutercáno, quetila: 68 “Na aistana i Héru, Israélo Aino, pan icímies ar etelehties lierya! 29 Ar ortanes ven rasse rehtiéva Lávir núroryo coasse, 70 ve equéties ter anto i airi tercánoryaron et i vanwiello, 71 pa rehtie ñottolvallon ar ho i má ion tevir ve, 72 tanáven oravie atarilvassen ar enyalien aire vérerya, 73 i vanda ya antanes Avraham atarelvan, 
74 lavien ven náve núror sen apa anelve rehtane ho ñottolvaron má, 75 airesse ar failiesse epe se ilye aurelvassen. 76 Mal tyé, hína, nauva estaina Erutercáno i Antaro, an menuvatye epe i Heru manwien malleryar, 77 antáven istya rehtiéno lieryan apseniénen úcareltaiva, 78 Ainolvo *ofelmenen oraviéno, yanen anaróre et tarmenello tuluva venna, 79 antáven alcar in hámar morniesse ar ñuruhuinesse, tulyáven talulvat i tiesse raineva.”
	80 Ar i hína alle ar náne carna taura fairesse, ar enges i erumessen tenna i ré yasse tanumnes inse Israélen.
RANTA 2 
Ar túle ente auressen in etelende canwa Auhusto i Ingaranello note i quanda mar. 2 Minya notie sina martane íre Quirinio náne cáno Sírio. 3 Ilye queni lender náven nótine, ilquen véra ostoryanna. 4 Yú Yósef lende ama Alileallo, et i ostollo Nasaret, mir Yúrea, Láviro ostonna, ya estaina Vet-Lehem ná, pan anes maro ar onosseo Láviro, 5 náven nótina as María ye náne antauvaina sen vestalesse, ar ye sí náne as hína. 6 Íre engette tasse, i lúme túle yasse columnes lapserya. 7 Ar coldes yondorya, i minnóna, ar se-vaitanes ar panyane se *salquecolcasse, pan ua enge tún nóme mí *sendasse.  
	8 Enger mavalli i imya nóresse i marner i restasse, tirila imbileltar lómisse. 9 Ar i Héruo vala tarne ara te, ar i Héruo alcar caltane *os te, ar túra caure nampe te. 10 Mal i vala quente téna: ”Áva ruce, pan inye cára sinwa len túra alasse ya nauva i quanda lien, 11 an anaie cólina len síra *Rehto, ye ná Hristo, i Heru, Láviro ostosse. 12 Ar si nauva tanwa len: Hiruvalde vinimo, vaitana ar caitala *salquecolcasse.” 13 Ar rincanen enge as i vala rimbe i meneldea hosseo, laitala Eru ar quetila:  14 ”Alcar i tarmenissen na Erun, ar cemende raine i atanin pa i sanas mai.”
	15 Ar apa i vali oanter tello mir menel, i mavari quenter quén i exenna: ”Alve lelya Vet-Lehemenna cenien nat sina ya amartie, ya i Héru acárie sinwa ven.”  16 Ar lendelte hormenen ar hirner María ar Yósef ar i vinimo caitala i *salquecolcasse.  17 Íre cennelte se, carnelte sinwe i nati yar náner quétine téna pa hína sina. 18 Ar elmenda nampe ilquen hlarila pa i nati nyárine ten lo i mavari, 19 mal María hempe ilye quetier sine ar sanne pa tai endaryasse. 20 Tá i mavari nanwenner, antala alcar ar laitale Erun pa ilqua ya anelte hláriéla ar céniéla, aqua ve ta náne nyárina ten. 
21 Ar íre i toltea auresse túle, náveryan *oscirna, camnes i esse Yésus, yanen i vala estane se nó anes nostana i mónasse.
	22 Íre i auri poiciéva náner telyane Móseo Şanyenen, tallettes Yerúsalemenna panien se epe i Héru, 23 ve ná técina i Héruo Şanyesse: “Ilya hanu pantala móna nauva estaina aire i Hérun”, 24 ar taláven *yanca ve ná quétina i Héruo Şanyesse: “*Cucuolle atta hya nessa cucuo atta.”
	25 Ar yé! enge nér Yerúsalemesse yeo esse náne Símeon, ar nér sina náne faila ar rucila Erullo, hopila i tiutalen Israelwa, ar aire fea caine senna. 
26 Ente, náne sen apantana in uas cenuva qualme nó cenie i Héruo Hristo. 27 I Fairenen sí túles i cordanna, ar íre i nostaru tallet i hína Yésus carien sen ya náne senwa i Şanyenen, 28 Símeon immo camne se mir rancuryat, ar laitanes Eru ar quente: “Sí, Tur, lavuval mólelyan auta rainesse ve equétiel, 30 an hendunyat ecéniet rehtielya, 31 ya amanwiel epe ilye i lier, 32 cala mapáven oa i vaşar i liendellon ar alcar Israel lielyan.” 33 Ar atarya yo amillerya nánet elmendasse pa i nati quétine pa se. 34 Ar Símeon aistane tu, mal quentes María amilleryanna: “Yé, si anaie panyana i lanten ar i ortien rimbalion Israelde, ar tanwa ana ya mo quete 35 – é lango menuva ter véra fealya – apantien rimbe endaron sanwi.”
	36 Ar enge nís estaina Anna, yelderya Fanuel nosseo Ahyero, ye náne *Erutercáne. Anes yára ar sáme rimbe loali, apa marnes as nér ter loar otso apa venesserya, 37 ar epeta anes *verulóra tenna sí sámes loar canta *toloquean. Únes oi oa i cordallo, mal *veuyanes Eru auresse yo lómisse, hepila lamati ar yalila henna. 38 Ar yana lúmesse orontes ar antane Erun hantale, ar carampes pa i hína ilyannar i yenter ompa i ehtelehtienna Yerúsalenwa. 
	39 Ar apa telyanette ilqua i Héruo Şanyenen nanwennette Alileanna ar ostottanna, Násaret. 40 Ar i hína alle ar *yestane náve polda, nála quátina sailiénen, ar Erulisse caine senna. 
41 Ilya loasse nostaruryat lendet Yerúsalemanna, i aşarenna Lahtiéno. 42 Ar íre sámes loar yunque, lendelte ama i aşaro situnen 42 ar telyaner i rí. Mal íre nanwennette, Yésus i seldo lemne Yerúsalemesse, ar nostaruryat uat túne sa. 44 Intyala i náse imíca i queni lelyala uo, lendette er aureo tie; tá cestanettes imíca rendottar ar i queni i sintette. 45 Mal íre uatte hirne se, entúlette Yerúsalemenna, cestala se. 46 Ar apa auri nelde hirnettes i cordasse, hámala imíca i *peantari, lastala téna ar maquetila téna. 47 Mal illi i lastaner senna náner captane handeryanen ar hanquentaryainen. 48 Sí íre cennettes anette elmendasse, ar amillerya quente senna: “Hína, mana castatya carien ment sie? Yé, ataretya yo inye nánet ñwalyaine, cestala tye!” 49 Mal quentes túna: “Mana castasta cestien ni? Ma uaste sinte i mauya nin náve i coasse Atarinyava?” 50 Mal uatte hanyane i quetie ya quentes túna. 
51 Ar lendes undu asette ar túle Nasaretenna, ar cimnes canwattar. Ar amillerya hempe ilye nati sine endaryasse. 52 Ar Yésus lende ompa mi sailie ar alie ar lisse mici Eru ar atani. 
RANTA 3
I *lepenquea loasse yasse Tivério turne ve Ingaran, íre Pontio Piláto náne nórecáno Yúreo, ar Herol turne ve *canastatur mi Alilea, ar Filip hánorya turne ve *canastatur mí ménar Ituréa ar Traconitis, ar Lisánias náne i *canastatur Aviléneo, 2 íre Annas ar Caiafas náner hére *airimor, Eruo quetta túle ana Yoháno Secarío yondo i ravandasse.
	3 Ar lendes i quanda ménanna *os Yordan, carila sinwa sumbie inwistiéno ya anta apsenie úcariva, 4 ve ná técina i parmasse quettaron Yesaia i Erutercáno: “Óma queno ye yáma i ravandasse: Alde manwa i Heruo malle, cara tieryar tére! 5 Ilya yáwe nauva quátina, ar ilya oron ar ambo nauva cárina lára, ar i lúvar nauvar cárine tére tieli ar i tumpur paste malleli, 6 ar ilya hráve cenuva Eruo rehtie.”
	7 Etta quentes i şangannar ettulila náven sumbane lo sé: “A hínar leucoron, man anyárie len manen uşe i tuluvaila rúşello? 8 Etta cara yávi valde inwisto. Ar áva *yesta quete indenna: 'Ve atar samilve Avraham.' An quétan lenna in Eru pole orta híni Avrahámen sine sarnollon. 9 É i pelecco yando sí caita ara i aldaron şundo; etta ilya alda ye ua care mára yáve nauva círina undu ar hátina mir i náre.”
	10 Ar i şangar maquenter senna: “Tá mana caruvalme?” 11 Hanquentasse quentes téna: “Mauya i neren ye same laupe atta, anta er i quenen ye ua same, ar mauya yen same natali matien care i imya.” 
12 Mal yú *tungwemóli túler náven sumbane, ar quentelte senna: “*Peantar, mana caruvalme?” 13 Quentes téna: ”Áva cane telpe han i vanima nonwe.” 14 Ente, i móler mí hosse maquenter senna: “Mana elme caruvar?” Ar quentes téna: “Áva tarce aiquen, ar áva quete huruvi pa ongwi yar queni uar acárier, mal lava *paityalelda farya len.”
	15 Sí i quanda lie yente ompa yanna martumne, ar illi sanner endaltasse pa Yoháno: ”Cé sé i Hristo ná?” 16 Yoháno hanquente illin: “Inye *tumya le nennen;  mal túla ye ná polda lá ni; inye ua valda lehtien hyaparyato latta. Le-*tumyuvas Aire Feanen ar nárenen. 17 *Saltamarya ea máryasse poitien *vattalamya, ar comyauvas orirya mir i haura, mal i *ospor urtuavas nárenen ya *úquen pole *luhtya.”
18 Etta antanes yú rimbe hyane hortiéli ar carne i evandilyon sinwa i lien. 19 Mal Herol i *canastatur, íre anes naityana lo se pa Herólias hánoryo veri ar pa ilye i olce cardar yar Herol carne, 20 napanne yú nat sina ilye tane cardain: panyanes Yoháno mandosse. 
	21 Sí íre i quanda lie náne sumbana, yú Yésus náne sumbana, ar íre hyamnes, menel náne pantana 22 ar i Aire Fea, *hroacantasse cucuo, ununte senna, ar óma túle et menello: “Elye yondonya ná, i melda; lyénen nanye fastana.” 
	22 Ar Yésus immo, molieryo yestasse, sáme *os loar *nelequean. Anes, mo intyane, yondorya Yósef, yondorya Heli, 24 yondorya Mattat, yondorya Levi, yondorya Melci, yondorya Yannai, yondorya Yósef, 25 yondorya Mattatías, yondorya Ámos, yondorya Nahum, yondorya Esli, yondorya Nangai, 26 yondorya Maat, yondorya Mattatías, yondorya Semein, yondorya Yósec, yondorya Yóra, 
27 yondorya Yoanan, yondorya Resa, yondorya Seruvável, yondorya Hyealtiel, yondorya Neri, 28 yondorya Melci, yondorya Atti, yondorya Cosam, yondorya Elmáram, yondorya Ér, 29 yondorya Yésus, yondorya Eliéser, yondorya Yórim, yondorya Mattat, yondorya Levi, 30 yondorya Símeon, yondorya Yúras, yondorya Yósef, yondorya Yónam, yondorya Elyacim, 31 yondorya Melea, yondorya Menna, yondorya Mattata, yondorya Nátan, yondorya Lávir, 32 yondorya Yesse, yondorya Over, yondorya Voas, yondorya Salmon, yondorya Naxon, 33 yondorya Amminarav, yondorya Arni, yondorya Ħesron, yondorya Peres, yondorya Yehúra, 34 yondorya Yácov, yondorya Ísac, yondorya Avraham, yondorya Teraħ, yondorya Naħor, 35 yondorya Seru, yondorya Rëu, yondorya Pele, yondorya Ever, yondorya Hyelaħ, 36 yondorya Cainan, yondorya Arpaxar, yondorya Hyém, yondorya Noaħ, yondorya Lámec, 37 yondorya Metúselaħ, yondorya Enoc, yondorya Yárel, yondorya Mahalaleél, yondorya Cainan, 38 yondorya Enos, yondorya Sét, yondorya Atan, Eruo yondo.
RANTA 4
Ar Yésus, quanta Aire Feo, lende oa Yordanello ar náne tulyana lo i Faire mir i erume 2 aurin *canaquean, nála şahtaina lo i Arauco. Ar mantes munta yane auressen, ar íre anelte vanwe, anes maita. 3 Tá i Arauco quente senna: “Qui nalye Eruo yondo, queta sar sinanna: Ola massa!” 4 Mal Yésus hanquente senna: “Ná técina: Atan ua samuva coire massanen erinqua.”
	5 Tá se-tulyanes ama ar tanne sen ilye aranier ambaro mí erya lú, 6 ar i Arauco quente senna: “Antauvan lyen ilya túre sina ar alcarelta, an anaies antana nin, ar antauvanyes aiquenen ye merin. 7 Etta, qui elye anta tyerme nín, ilqua nauva véralya.” 8 Hanquentasse Yésus quente senna: “Ná técina: I Héru Ainolyan alye anta tyerme, ar sen erinqua alye na núro.”
	9 Sí se-tulyanes mir Yérusalem ar panyane i cordo rámasse ar quente senna: “Qui nalye Eruo yondo, hata imle undu silo, an técina ná: Canuvas valaryain pa lye, hepieltan lye, 11 ar: Coluvalte lye máltatse, pustien lye petiello talelya sarnenna.” 12 Hanquentasse Yésus quente senna: “Ná quétina: Vá tyastuval i Héru Ainolya.” 13 Tá i Arauco, telyaniéla i quanda úşahtie, oante sello tenna hyana lúme.
	14 Sí Yésus nanwenne i Faireo túresse mir Alilea. Ar mára quetie pa sé vintane ter i quanda pelila noórie. 15 Ar peantanes *yomencoaltassen, camila laitale ho illi.
	16 Ar túles Nasaretenna, yasse anes ortana, ar ve haimerya né mittanes i *yomencoa, ar orontes hentien.
17 Tá Yesaia i Erutercáno *toluparma náne antana sen, ar pantanes i parma ar hirne i nóme yasse náne tícina: 18 “I Héruo faire ea nisse, an ni-*elpanes antáven máre sinyali penyain; ni-mentanes carien sinwa quenin mandosse i nauvalte leryane ar lacenítin i camuvalte *céne, mentien i rácinar oa lehtiénen, 19 carien sinwa i Héruo loa mára nirmeo.” 20 Ar tolunes i parma, antane sa nn i núron ar hamune; ar hendu illion i enger i *yomencoasse nánet panyane sesse. 21 Tá *yestanes quete téna: “Síra tehtele sina anaie carna nanwa íre hlasseldes.” 
	22 Ar illi *vettaner pa se, ar enger elmendasse pa i raine quettar yar túler et antoryallo, ar quentelte: “Ma nér sina ua Yósefo yondo?” 
23 Tá quentes téna: “É merilde quete ninna eques sina: 'Aşaro, á nesta imle! I nati yar ahlárielme martaner Capernaumesse, cara tai yú sisse véra ménalyasse!” 24 Mal eques: “Násie quétan lenna i ua ea Erutercáno ye ná mai cámina véra ménaryasse. 25 An mi nanwie quétan lenna: Enger rimbe *verulórali Israelde Elío auressen, íre menel náne holtana ter loar nelde ar astari enque, tyarila túra saicele lanta i nórenna; 26 ananta Elía úne mentana aiquenna mici té, mal Sarefatenna mi Sírono nóre, *verulóra nissenna tasse. 27 Ente, enger rimbe helmahlaiwali Israelde Elíhya i Erutercáno lúmesse, ananta *úquen mici té náne poitana, mal Náman Siriallo.” 28 Ar illi i hlasser nati sine i *yomencoasse náner quátine ahanen, 29 ar orontelte ar se-hortaner i osto ettenna, ar tulyaneltes lancanna i oronto yasse ostolta náne carastana, hatien se undu talo. 30 Mal sé menne ter endelta ar lende oa.
31 Ar lendes undu Caparnaumenna, osto Alileasse. Ar peantanes tien i *sendaresse, 31 ar anelte quátine elmendo i lénen ya peantanes, an quetierya sáme túre. 33 Ar enge i *yomencoasse nér  haryana lo faire, úpoica rauco, ar yámes taura ómanen: 34 “Ai! Mana men ar lyen, Yésus Nasaretello? Ma utúliel nancarien me? Istan man nalye, Eruo Aire!” 35 Ar Yésus naityane se, quetila: “Na quilda ar tula et sello!” Ar apa hatie i nér undu endeltasse, i rauco túle et sello, ú maliéno se. 36 Tá elmenda lantane illinnar, ar carampelte quén as i exe, quetila: “Mana nostale quetiéno ná si? An túrenen ar melehtenen canis i úpoice fairi, ar ettulilte!” 37 Ar i sinyar pa se *etelender mir ilya nóme i pelila noriesse.
	38 Apa autie i *yomencoallo lendes mir coarya Símon. Mal Símondo verio amil náne tarcaina túra úrenen, ar carnelte arcande sen pa sé. 
39 Ar tarnes or i nís ar naityane i úre, ar ta oante sello. Mí imya lú orontes ar *veuyane tien.
	40 Mal Anaro nútiesse, illi i sámer queni hlaiwe hlívínen sina hya sana nostaleo taller te senna. Paniénen máryat tesse nestanéset. 41 Ente, raucoli ettúler rimballon, yamila ar quetila: “Elye Eruo yondo ná!” Mal naicines te ar ua láve tien quete, pan sintelte i náse i Hristo.
	42 Ono íre aure túle, etelendes ar menne eressea nómenna. Mal i şangar cestaner se, ar túlelte yanna enges, ar névelte pusta se autiello tello. 43 Mal quentes téna: “Yú i hyane ostoin mauya nin care sinwa i evandilyon, an ta ná i casta yanen anen etementana.” 44 Ar lendes carila i menta sinwa Yúreo *yomencoassen.
RANTA 5 
Mi lú yasse i şanga ninde senna, lastala Eruo quettanna, tarnes ara i ailin Ennesaret. 2 Ar cennes lunte atta caitala ara i ailin, mal i *raitari náner ménienwe et tullo ar sóvaner rembeltar. 3 Lelyala mir er i luntion, ya náne Símonwa, arcanes sello lelya şinta tie i norello. Tá hamunes, ar i luntello peantanes i şangain.
	Íre pustanes quete, quentes Símonna: “Á lelya yanna núra ná, ar alde panya undu rembeldar mapien.” 5 Mal hanquentasse Símon quente: “*Peantar, ter i quanda lóme omótielme ar namper munta, mal canwalyanen panyuvan i rembeltar undu.”
	6 Íre carnelte sie, yórelte hoa rimbe lingwíva, ar rembeltar náner narcaine. 7 Ar hwernelte *rantarwaltain i hyana luntesse tulieltan manien tien, ar túlelte, ar quantelte yúyo lunte, tenna súvanette. 
8 Íre cennes ta, Símon Péter lantane undu epe Yésuo occat, quetila: “Á auta nillo, an nanye *úcarunqua nér, Heru!” 9 An i mapávenen lingwíva anes pétina elmendanen, sé ar illi i náner óse, 10 ar yú yúyo Yácov yo Yoháno, yondoryar Severai, i nánet *rantarwali as Símon. Mal Yésus quente Símonna: “Áva ruce! Ho sí mapuval atani coirie.” 11 Ar ttallelte i lunti norenna ar hehtaner ilqua ar hilyaner sé. 
	12 Ar íre anes mi er i ostoron, yé! nér quanta helmahlíveo. Íre cennes Yésus lantanes cendeleryanna ar inque sello, quetila: “Heru, qui meril, polil poita ni!” 13 Ar eterahtala máryanen Yésus se-appane, quetila: “Merin! Na poitana!” Ar mí imya lú i helmahlíve váne sello. 14 Ar cannes i neren: “Nyara *uquenen, mal á auta ar tana imle i *airimon, ar ve Móses canne cara *yanca poitielyan, ve *vettie tien.” 15 Mal i quetta pa se vintane ta ita ambe, ar hoe şangali túler uo lastien ar náven nestane hlíveltallon. 16 Ono lendes oa mir i erumi, hyamila.
	17 Martane mi aure i anes peantala, ar Farisali ar *peantalli i Şanyeo i náner túlienwe et ilya mastollo Alileo ar Yúreo ar Yerúsalémo hamner tasse, ar i Héruo túre náne tasse, polieryan nesta. 18 Ar yé! ennoli túler colila caimasse nér ye náne *úlévima, ar cestanelte tala se ompa ar panya se epe Yésus. 19 Mal íre ualte hirne manen poldelte cole se ompa, castanen i şango, rentelte i tópanna, ar ter i tupse nútaneltes as i caima, i endesse epe Yésus. 20 Ar íre cennes savielta quentes: “Atan, úcarelyar nar apsénine lyen!”
21 Ar i parmangolmor ar i Farisar *yestaner sana, quetila: “Man ná nér sina ye quéta naiquetier? Man lerta apsene úcari hequa Eru erinqua?” 22 Mal Yésus, tuntala sanweltar, quenter hanquentasse téna: “Pa mana sánealde endaldassen? 23 Mana i ambe *aşcare: quete 'Úcarelyar nar apsénine lyen' hya quete: 'Á orta, mapa caimalya ar mena coalyanna.' 24 Mal istieldan i same i Atanyondo túre cemende apsenien úcari –” quentes i *úlévima nerenna: “Quétan lyenna, á orta ar mapa ama caimalya ar mena coalyanna.” 25 Ar mi imya lú orontes epe te, nampe ama ta yasse yá caines, ar lende coaryanna antala alcar Erun. 26 Tá illi mici te náner ara inte, ar antanelte alcar Erun ar náner quátine caureo, quetila: “Ecénielve elmendali síra!”
	27 Ar apa nati sine *etelendes ar cenne *tungwemo estaina Lévi hamila mí *tungwemen, ar quentes senna: “Áni hilya.” 28 Ar hehtala ilqua orontes and hilyane se. 29 Ente, Lévi carne túra merende sen coaryasse, ar enge hoa şanga, *tungwemóli ar exeli, i náner aselte ara i sarno. 30 Ar i Farisar ar parmangolmoltar nurruner hildoryannar, quetila: “Manen ná i matilde ar sucilde as *tungwemóli ar úcarindoli?” 31 Hanquentasse Yésus quente téna: “I samir mále uar same maure *nestondova, mal i nar engwe. 32 Utúlien yale, lá failar, mal *úcarindor inwistenna.”
	33 Quentelte senna: “Hildoryar Yoháno rimbave hepir lamate ar carir arcandeli, mal véralyar matir ar sucir.” 34 Yésus quente téna: “Lau polilde mauya i endero meldoin hepe lamate lan i ender ea aselte? Ananta aureli tuluvar yassen i ender nauva mapana oa tello; tá hepuvalte lamate, ente auressen.
	36 Ente, quentes téna sestie: “*Úquen cire lanneranta ho vinya colla ar neme sa yára collasse, mal qui mo é care sie, tá i vinya lanneranta narca oa; ente, i lanneranta ho i vinya colla ua vávea i yáran. 37 Ar *úquen panya vinya limpe yáre *helmolpessen, mal qui mo é care sie, tá i vinya limpe *ruve i *helmolpi, ar ulyas ettenna ar i *helmolpi nar nancarne. 38 Mal mauya panya vinya limpe vinye *helmolpessen! 39 *Úquen ye usúcie yára limpe mere vinya, an quetis: 'I yára mára ná.'”
RANTA 6
Túle *sendaresse i lendes ter orirestali, ar hildoryar leptaner ar manter i cari oriva, ascatila tai máltatse. 2 Mal ennoli i Farisaron quenter: “Manen ná i cáralde ya ua lávina i *sendaresse?” 3 Mal Yésus hanquente téna: “Ma ualde oi ehentie pa ya Lávir carne íre sé ar i neri óse náner maite? 4 Lendes mir i coa Eruva ar camne i mastar taniéva ar mante ar antane tai i nerin óse, ómu tai uar lávina matso aiquenen hequa i *airimoin erinque.” 5 Ar quentes téna: “I Atanyondo ná Heru i *sendareo.”
	6 Túle hyana *sendaresse i lendes mir i *yomencoa ar peantane. Ar enge tasse nér yeo forma náne hessa. 7 I parmangolmor ar i Farisar tíraner se, cenien qui nestumnes aiquen i *sendaresse, hirieltan lé yanen poldelte *ulquete se. 8 Mal sintes manen sannelte, ananta quentes i nerenna arwa i hessa máo: “Á orta ar tara i endesse.” Ar orontes ar tarne tasse. 9 Tá Yésus quente téna: “Maquétan lello: Ma ná lávina i *sendaresse care márie hya care ulco, rehta quén hya nancare se?”
10 Ar apa yentes illi mici te, quenello quenenna, quentes i nerenna: “Á rahta mályanen!” Carnes sie, ar márya náne envinyanta. 11 Mal anelte quátine urşanen, ar quentelte pa mana carumnelte Yésun.
	12 Túle ente auressen i lendes ama mir i oron hyamien, ar lemnes tasse ter i lóme, hyamiesse Erunna. 13 Mal íre aure túle, yaldes hildoryar ar ciller ho mici te yunque, i yú estanes aposteli: 14 Símon, ye yú estanes Péter, ar Andréo hánorya, ar Yácov and Yoháno, ar Filip ar Varşoloméo 15 ar  Mattéo ar Şomas ar Yácov yondorya Alfaio, ar Símon ye ná estaina i Selot, 16 ar Yúra yondorya Yácov, ar Yúras Iscariot, ye *vartane se.
	17 Ar túles undu aselte ar tarne palaresse, ar enge hoa liyúme queniva ho i quanda Yúrea ar Yerúsalem ar ho i earménar *os Tír ar Siron, i túler hlarien se ar náven nestane hlíveltaron. 18 Yú i náner tarcaine lo úpoice faireli náner nestaine. 19 Ar i quanda şanga cestaner appa se, an níre lende et sello ar nestane illi mici te.
	20 Ar ortanes henduryat hilmoryannar ar quente: “Valime nar i penyar, an Eruo aranie ná *lenya!
	21 Valime nar elde i nar maite sí, an nauvalde quátine!
	Valime nar elde i nar yaimie, an laluvalde!
	22 Valima nalde íre atani tevir le, ar íre queriltexer lello ar naityar le ar et-hatir esselda ve ulca, i Atanyondo márien. 23 Sama alasse aure entasse ar capa, an yé! *paityalelda ná túra menelde. An tai nar i imye nati yar atariltar carner i Erutercánoin.
24 Mal horro len i nar lárie, an asámielde quanda tiutalelda!
25 Horro len i nar quátine sí, an nauvalde maite!
Horro len i lalar sí, an samuvalde nyére ar níri!
26 Horro len íre ilye atani quetir mai pa le, an mí imya lé atariltar quenter pa i úanwe Erutercánor!
27 Mal quétan lenna i lastar: Mela ñottoldar ar cara mai in tevir le, 28 á aista i hútar le ar hyama in quetir ulco pa le. 29 Yenna pete le er ventasse quera yú i exe, ar ye mapa collalya áva pusta mapávello yú i laupe.
30 Á anta illin i arcar lyello, ar yello mapa natilyar áva arca *nancame tai.
	31 Ar ve merilde i atani caruvar len, sie cara tien.
	32 Ar qui melilde i melir lé, manen ta nauva aşea len? An yú i úcarindor melir i melir té. 33 Ar qui carilde márie in carir márie elden, manen ta nauva aşea len? Yú i úcarindor carir i imya. 34 Ar qui *yutyal queni illon samil estel camiéva, manen ta nauva aşea len? Yú úcarindor *yutyar úcarindor camien nan i imya nonwa. 35 Úsie, mela ñottoldar ar cara márie ar á *yutya exeli, ú estelo *nancamiéva, ar *paityalelda nauva túra, ar nauvalde i Antaro yondor, an sé ná aşea  in uar anta hantale ar i ulcain. 36 Á órava ve Atarelda órava!
37 Ente, áva name, ar laume nauvalde námine; áva quete i exi nar valde paimeo, ar ua nauva quétina pa lé i nalde valde paimeo. Á lehta, ar nauvalde lehtane. 38 Á anta, ar mo antauva len. Mára lesta – nírina undu, pálina ar úvea – panyuvalte súmaldasse. An i lestanen yanen *etelestalde, *etelestuvalte len. 
	39 Tá yú quentes sestie téna: “Lau laceníte quén pole tulya  laceníte quén? Ma yúyo uat lantuva mir unque? 40 Ye pare ua or ye peanta, mal ilquen yen anaie aqua peantana nauva ve ye peanta. 41 Manen ná, tá, i yétal i lisce ya ea hánolyo hendesse, mal ualye cime i pano ya ea véra hendelyasse? 42 Manen ece lyen quete hánolyanna: 'Háno, lava nin mapa i lisce et hendelyallo,' íre elye ua yéta i pano véra hendelyasse?
43 An lá ea mára alda carila şaura yáve; ata lá ea şaura alda carila mára yáve. 44 An ilya alda ná sinwa yáveryanen. An queni uar comya *rélyávi necelillon; ente, ualte cire *tiumar ho neceltussa. 45 Mára atan tala márie et endaryo mára harmallo, mal ulca atan tala ulco et ulca harmaryallo, an et i endo úvello antorya quete.
	46 Manen ná i estalde ni 'Heru, Heru', ananta ualde care i nati yar quetin? 47 Ilquen ye tule ninna ar hlare quettanyar ar care tai – tanuvan len as man mo pole sesta se: 48 Náse ve quén carastala coa, ye sampe ar panyane i talma i ondosse. Etta, íre enge oloire, i síre palpane sana coanna, mal uas polde pale sa, pan anes mai carastana. 49 Mal ye ahlárie ar ua care, ná ve nér ye carastane coa i talamesse ú talmo. Ana ta i síre pente, ar mí sana imya lú talantes, ar coa sano atalantie túra né.”
RANTA 7
Apa telyanes ilye quetieryar íre i lie lastane, lendes mir Capernaum. 2 Mal *tuxanturo mól, ye náne melda sen, náne nimpa ar hare effírienna. 3 Íre hlasses pa Yésus, mentanes senna amyárali i Yúraron arcien sello tule ar etelehta mólya. 4 Tá i túler Yésunna carner arcande sello ar quenter: “Náse valda i caril nat sina sen, 5 an melis liendelva, ar isse carastane men i *yomencoa.” 6 Ar Yésus lende aselte. Mal íre únes haira i coallo, i *tuxantur nóvo mentane meldoli quetieltan senna: “Heru, áva tarce imle, an uan valda i tulil nu tópanya.
7 Etta únen note imne valda tulien lyenna. Mal queta i quetta ar tyara mólinya náve nestana. 8 An yú inye nér nu túre ná, arwa ohtarion nu ni, ar qui quetin sinanna: Mena! – tá ménas, hya exenna: Tula! – tá tulis, hya mólinyanna: Cara sie! – tá caris ta.” 9 Ar íre Yésus hlasse nati sine anes quátina elmendanen pa se, ar quernes inse i şanganna hilyala se ar quente: “Nyarin len, yando Israelde uan ihírie savie ta túra.” 10 Ar i náner mentane, íre nanwennelte i coanna, hirner i mól málesse.
	11 Ar epeta martane i lendes mir osto estaina Nain, ar hildoryar ar hoa şanga lender óse. 12 Ar íre túles har i osto andonna, qualin nér náne cólina ettenna, amilleryo *ernóna yondo. Ente, verurya náne qualina. Hoa şanga i ostollo enge yú as i nís.
12 Ar íre i Heru cenne se, endarya etelende senna, ar quentes senna: “Áva na yaimea!” 13 Ar túlienwa har appanes i tulma, ar i colindor pustaner, ar quentes: “Nessa nér, quétan lyenna: Á orta!” 15 Ar i qualin nér hamne ama ar *yestane carpa, ar Yésus se-antane amilleryan. 16 Sí rucie nampe te illi, ar antanelte alcar Erun, quetila: “Túra Erutercáno anaie ortana ama mici ve,” ar: “Eru icímie lierya!” 17 Ar quetta sina vistane mir quanda Yúrea ar i quanda pelila nórienna. 
	18 Ar Yoháno hildor nyarner sen pa ilye nati sine. 19 Ar Yoháno yalde atta hildoryaron ar mentane tu i Herunna quetien: “Ma elye ná ye tulumne, hya ma mauya men yéta ompa exenna?” 20 Íre túlette senna, i neri quenter: “Yoháno i *Sumbando mentane met lyenna quetien: Ma elye ná ye tulumne, hya ma mauya men hope exen?”
 21 Lúme yanasse nestanes rimbali, leryala te hlívellon ar perperiellon ar olce fairellon, ar rimbe *cénelóralin tyarnes *céne. 22 Ar hanquentes túna: “Á auta, nyara Yohánon ya cennette ar hlassette: I *cénelórar camir *céne, i helmahlaiwar nar poitaine ar i penner hlarie hlarir, i qualinar nar ortaine, ar valima ná ye ua hire nisse casta taltiéva.”
	24 Apa i neri mentaine lo Yoháno oanter, *yestanes carpa i şangannar pa Yoháno: “Mana lendelde mir i erume yétien? Lisce levila i şúrinen? 25 Lá, mana etelendelde cenien? Nér arwa mussi lannion? Yé, i arwar mussi lannion ear coassen araniva! 26 Mal mana castalda etelelien? Cenie Erutercáno? Ná, quétan lenna, ar ambela Erutercáno! 
27 Sé náne pa ye anaie técina: 'Yé! Mentan tercánonya epe cendelelya, manwien mallelya epe lye.' 28 Nyarin len: Imíca i náner nóne lo nissi ea *úquen túra lá Yoháno, mal quén imíca i ambe pityar Eruo araniesse ná túra lá sé.” 29 Ar i quanda lie ar i *tungwemor, íre hlasselte ta, quenter i Eru náne faila, té nála *tumyaine Yoháno sumbiénen. Mal i Farisar ar i *şanyengolmor querner oa ya Eru merne tien, té i úner sumbane lo sé.
	31 “As man, tá, sestuvan *nónare sina? 32 Nalte ve hínar hamila mi mancanóme ar yamila quén i exenna: 'Tyaldelme i simpa len, mal ualde liltane; anelme yaimie, mal ualde sáme níri.' 33 An Yoháno i *Sumbando utúlie, lá matila massa hya sucila limpe, mal quetilde: 'Náse haryaina lo rauco!' 34 I Atanyondo utúlie, matila ar sucila, mal quetilde: 'Ela! Nér *accamatila ar antana sucien limpe, meldo *tungwemoron ar úcarindoron!' 35 Ananta sailie tanana faila ná lo ilye hínaryar.”
	36 Quén imíca i Farisar arcane i Yésus matumne óse, ar tulila mir coa i Farisava cainunes ara i sarno. 37 Ar yé! nís ye náne sinwa i ostosse ve *úcarinde parne i enges ara i sarno coasse i Farisava, ar mancanes insen ondocolca níşima milleo, 38 ar tarila niessen ca Yésus ara taluryat, i nís *yestane care taluryat mixe nieryainen ar *aupsarne tai caryo findelénen, ar minques talyat ar *elpane tu i níşima millonen. 39 Cenila ta, i Farisa ye yalde Yésus quente insenna: “Nér sina, qui anes Erutercáno, istumne man ar mana nostaleo ná nís sina ye appea se – i náse *úcarinde!” 40 Mal hanquentasse Yésus quente senna: “Símon, samin nat ya merin quete lyenna.” Eques: “*Peantar, queta sa!”
	41 “Nér atta sámet rohta quenen yello camnette telpe; er sáme rohta lenárion tuxar lempe, i exe, *lepenquean. 42 Íre sámelte munta antáven nan sen, yúyon apsennes. Tá man mici tú meluva se ambe?” 43 Hanquentasse Símon quente: “Intyan i quén yenen apsennes i anhoa nonwe.” Quentes senna: “Namnes mai.”
	44 Tá quernes inse i nissenna ar quente Símondenna: “Ma cénal nís sina? Túlen mir coalya; ual antane nin nén talunyant. Mal nís sina carne talunyat mixe níreryainen ar *aupsarne tai findeleryanen. 45 Ual antane nin mique, mal nís sina, i lúmello ya túlen, ua pustane mique talunyat. 46 Ual *líve carinya millonen, mal nís sina *líve talunyat níşima millonen. 47 Sina castanen quétan lyenna: Rímbe úcareryar nar apsénine sen, an méles ole; mal yen pitya ná apsénina, mele pityave.”
48 Tá quentes senna: “Úcarelyar nar apsénine.” 49 Mal i cainer óse as i sarno *yestaner quete intesse: “Man ná nér sina ye yando apsene úcari?” 50 Ono quentes i nissenna: “Savielya erehtie lye; mena rainesse.”
RANTA 8
Ar túle epeta i lendes ostollo ostonna ar mastollo mastonna ar peantane ar carne sinwa i evandilyon pa Eruo aranie, ar i yunque hilyaner se, ve carner nisseli i náner nestane olce fairellon ar hlívellon: María ye náne estaina Mahtaléne, yello raucor otso náner ettúlienwe, 3 ar Yoanna verirya Cúsa, Herolo cáno, ar Susanna ar rimbe hyane nisseli, i *veuyaner sen armaltainen.
	4 Sí íre hoa şanga náne ocómienwa as i lender óse ostollo ostonna, quentes téna sestiénen: 5 “*Rerindo etelende rerien. Rerieryasse erdeli lantaner ara i malle ar náner *vattane undu, ar menelo aiwi manter tai. 
6 Exeli lantaner i ondonna, ar apa tuianelte hestanelte, peniénen nén. 7 Exeli lantaner imíca i neceli, ar i neceli i aller ama aselte quorner te. 8 Exeli lantaner i mára cemenna, ar apa tuianelte carnelte yáve, napánine lestar túxa.” Apa nyarie nati sine, yámes: “Nai ye same hlaru hlaruva!”
	9 Mal hildoryar maquenter senna: “Mana tea i sestie?” 10 Eques: “Elden ná antana ista Eruo araniéno fóler, mal i exin nás sestiessen, tyarila te yéta pen cenie ar hlare pen hanie. 11 Si ná ya tea i sestie: I erde Eruo quetta ná. 12 I nar ara i malle nar i ahlárier; tá i Arauco tule ar mapa oa i quetta endaltallo, pustien te saviello ar návello rehtane.
13 I nar i ondosse nar i camir i quetta alassenen íre hlariltes, mal té uar same şundo; savilte ter lúme, mal lúmesse tyastiéno lantalte oa. 14 I lantaner imíca i neceli, té nar i ahlárier, mal nála cóline oa coive sino querelínen ar larnen ar alassínen, nalte quórine ar telyar munta. 15 Mal i nar i mára cemesse, té nar i hlarir i quetta mára ar vanya endanen ar hepir sa ar colir yáve voronwiénen.
	16 Ea *úquen ye nartiéla calma tupe sa venenen hya panya sa nu caima, mal sa-panyas i calmatarmasse, lavila in tulir minna yéta i cala. 17 An ea munta nurtana ya ua nauva apantana, hya erya nat halyana ya ua oi nauva sinwa hya aşcénima.
18 Etta cima manen lastalde, an aiquen ye same, amba nauva antana sen, mal aiquen ye ua same, yú ya savis i samis nauva mapana sello.”
	19 Sí amillerya ar hánoryar túler senna, mal ualte polde rahta senna i şanganen. 20 Mal queni nyarner sen: “Amillelya ar hánoldar tárar i ettesse, merila vele lye.” 21 Hanquentasse quentes téna: “Amillinya ar hánonyar nr i hlarir Eruo quetta ar carir sa.”
	22 Túle mi er i aurion in isse ar hildoryar lender mir lunte, ar quentes téna: “Alve lahta i hyana fáranna i ailino.” Sie cirnelte oa. 23 Mal íre cirnelte fumnes. Sí raumo lantane i ailinna, ar luntelta náne quátina, ar anelte raxesse. 24 I mettasse lendelte senna ar eccoitaner se, quetila: “*Peantar, *peantar, quálalme!” Mal ortiéla naicines i şúre ar i neno orme, ar anelte cárine sende, ar enge quilde. 
25 Tá quentes téna: “Masse savielda?” Mal nála ruhtane anelte elmendasse, quetila quén i exenna: “É man ná nér sina, an canis yando i şúrin ar i nenen, ar carilte ve quetis?” 
	26 Ar cirnelte nórienna Erasenyaiva, ya caita i hyana hrestasse Alileallo. 27 Ar íre lendes norenna, se-velde nér i ostollo ye náne haryaina lo rauco; ter anda lúme uas colle lanni, ar uas marne coasse, mal imíca i noiri. 28 Íre cennes Yesus, yámes ar lantane undu epe se, ar quentes taura ómanen: “Mana nin ar lyen, Yésus, Eru Antaro yondo? Iquin lyello, ávani ñwalya!' 29 An cannes i úpoica fairen tule et i nerello. Nóvo i rauco ter anda lúme hempe i nér tanca, ar anes nútina limilínen ar nútínen taluryatse, lan cundor tirner se, mal narcanes i núti ar náne élina lo i rauco mir i erinque nómi.
30 Yésus maquente senna: “Mana esselya?” Eques: “Lehion,” an rimbe raucoli náner ménienwe mir se. 31 Ar arcanelte sello i ávas mentumne te mir i undume. 32 Mal enge tasse hoa lámáre polcaiva nesselesse mí oron, ar arcandelte sello i lavumnes tien auta mir té. Ar láves tien. 32 Tá i raucor etelender et i nerello ar menner mir i polcar, ar i lámáre lende rimpa olla i lanca mir i ailin ar quorner. 34 Mal íre i mavari cenner ya náne martienwa, úşelte ar nyarner sa i ostosse ar i restassen.
	35 Tá queni ettúler cenien ya martienwa né, ar túlelte Yésunna ar hirne i nér yello i raucor náner ettúlienwe, colila lanneli ar málesse sámo, hamila ara Yésuo talu, ar anelte ruhtane. 
36 I cenner sa nyarner tien manen i raucoharyaina nér náne rehtana. 37 Ar i quanda liyúme i pelila nóriello Erasenyaiva arcaner sello auta tello, an anelte mapane túra ruciénen. Tá lendes mir i lunte ar cirne oa. 38 Ono i nér et yello i raucor náner túlienwe inque i lavuvas sen lemya óse. Mal mentanes i nér oa, quetila: 39 “Nanwena maralyanna, ar nyara pa i nati yar Eru acárie lyen.” Ar lendes oa ter i quanda osto, carila sinwa ilqua ya Yésus carne sen.
	40 Íre Yésus nanwenne, anes cámina lo i şanga, an illi *lartaner sen. 41 Mal yé! nér estaina Yairo túle, ar sé náne i turco i *yomencavo. Ar lantanes undu epe Yésuo occat ar arcane sello i tulumnes coaryanna, 42 an enge óse yelde, erya hínarya, ye sáme *os loar yunque, ar sé náne hare qualmenna. 
Íre Yésus náne malleryasse, i şangar ninder senna. 43 Ar nís, ye ter loar yunque perpére celuménen serceva, yen ua ence ñete nestie ho aiquen, 44 túle ca se ar appane collaryo lane, ar mí imya lú i celume serceva pustane. 45 Ar eque Yésus: “Man náne ye appane ni?” Íre illi laquenter sa, Péter quente: “*Peantar, i şangar lumnar lyen ar nírar lyenna.” 46 Ananta Yésus quente: “Quén appane ni, an túnen manen níre lende et nillo.” 47 Cenila in uas úşe tuntie, i nís túle palila ar lantane undu epe se ar nyarne epe i quanda lie i casta yanen appanes Yésus ar manen anes nestana mí imya lú. 48 Mal Yésus quente senna: “Yelde, savielya erehtie lye; á auta rainesse!”
	49 Íre en quentes, nér túle coallo i turcova i *yomencavo, quetila: “Yeldelya aquálie. Áva tarce i *peantar ambe.” 50 Mal hlarila ta, Yésus hanquente senna: “Áva ruce; rie sava, ar nauvas rehtana.” 51 Íre túles i coanna uas láve aiquenen lelya minna, hequa Péteren ar Yohánon ar Yácoven ar i vendeo atar yo amillen. 52 Mal queni náner yaimie ar palpaner inte nairesse pa i vende. Ar eques: “Áva na yaimie, an uas qualle, mal nas lorna.” 53 Tá landelte senna, pan sintelte i náse qualina. 54 Mal nampes márya ar yáme, quetila: “Vende, á orta!” 55 Ar fairerya nanwenne, ar orontes mí imya lú, ar Yésus canne i mo antane sen nat matien. 56 Ar nostaryat nánet ara *intu; mal peantanes tún i ávatte nyare aiquenen pa ya náne martienwa. Til hit
RANTA 9
Tá tultanes i yunque ar antane tien turie ar túre or ilye i raucor, ar láve tien nesta hlívi. 2 Ar te-mentanes carien sinwa Eruo aranie ar nestien, 3 ar quentes téna: “Cola munta i lendan – lá vandil hya poco, lá masta hya telpe, ar áva tala laupe atta.
4 Mal íre lelyalde mir coa, á lemya tasse ar á auta talo. 5 Ar mi ilya nóme yasse queni uar cime le, íre autalde sana ostollo á pale i asto taluldalto ve *vettie tien.” 6 Tá, etelelyala, lendelte ter i ména mastollo mastonna, carila sinwa i evandilyon ar nestala queni ilya nómesse.
	7 Sí Herol i *canastatur hlasse pa ilqua ya martane, ar anes rúcina, pan náne quétina lo ennoli i Yoháno anaie ortana et qualinallon, 8 mal lo exeli i Elía utúlie, mal lo exeli in er imíca i enwine Erutercánor anaie ortana. 9 Eque Herol: “Yoháno cas aucirnen. Man, tá, ná quén sina pa ye hlarin taiti nati?” Ar cestanes velitas.
	10 Ar íre i aposteli nanwenner nyarnelte Yésun pa ilye cardaltar. Tá talleset ar lende eressea nómenna, ara osto estaina Vet-Saira.  11 Mal i şangar, istala yanna lendes, hilyaner se. Ar camneset ar carampe téna pa Eruo aranie, ar nestanes i sámer maure nestiéva. 12 Tá, íre i aure náne fifírula, i yunque túler senna ar quenter senna: “Á menta i şanga oa, menieltan mir i mastor ar restar *os vi, hirien nóme lemien ar matso, an sisse nalve eressea nómesse.” 13 Mal quentes téna: “Elde áten anta nat matien.” Quentelte: “Ualme same amba lá mastar lempe ar lingwe atta, qui lá cé menuvalme ar mancuvalme immen matso ilye sine quenin.” 14 An anelte *os neri húmi lempe. Mal quentes hildoryannar: “Tyara te caita undu mi hostar queniva *os *lepenquean mi ilya hosta.” 15 Ar carnelte sie ar tyarne te illi caita undu. 16 Tá nampes i mastar lempe ar lingwe atta ar yente mir menel, aistane tai ar rance tai, ar antanes tai i hildoin panien tai epe i şanga. 17 Ar illi manter ar náner quátine, ar i lemyala rantar yar hostanelte quanter *vircolcar yunque.
	18 Ar túle, íre hyamnes nála erinqua, i ocomner senna i hildor, ar maquentes téna sie: “Man i şangar quetir i nanye?” 19 Hanquentasse quentelte: “Yoháno i *Sumbando; hya exeli, Elía, hya exeli: i er i enwine Erutercánoron orórie.” 20 Tá quentes téna: “Mal elde, man quetilde i nanye?” Hanquentasse eque Peter: “Eruo Hristo!” 21 Tá mi naraca quetie peantanes tien i ávalte quetumne sie aiquenna, 22 mal eques: “Mauya i Atanyondon mene ter rimbe perperiéli ar náve *auquerna lo i amyárar ar hére *airimor and parmagolmor, ar náve nanca, ar i neldea auresse nauvas ortana ama.”
23 Tá quentes: “Qui aiquen mere tule apa ni, mauya sen váquete insen ar orta tarwerya ilya auresse ar hilya ní. 24 An aiquen ye mere rehta cuilerya, sen nauvas vanwa, mal aiquen yeo cuile ná vanwa márienyan, sé rehtuva sa. 25 É manen ná aşea atanen qui ñetis i quanda mar, mal véra quenerya ná sen vanwa hya nancarna? 26 An aiquen ye ná *naityana inyenen ar quettanyanen, sénen i Atanyondo nauva *naityana íre tuluvas alcareryasse ar mí Ataro ar i airi valion alcar. 27 Mal quetin lenna nanwiesse: Ear ennoli i tarir sisse i uar tyavuva qualme nó cenuvalte Eruo aranie.”
	28 Túle apa quettar sine, apa auri tolto, i talles Péter ar Yoháno ar Yácov ar lende ama mir i oron hyamien. 29 Ar hyamieryasse cendeleryo ilce ahyane, ar lanneryar mirilyaner ninquissenen. 30 Ar yé! nér atta carampet óse, yet nánet Móses ar Elía. 31 Tannette *intu alcaresse ar quenter pa i autie ya telyumnes Yerúsalemesse. 32 Ono Péter ar i enger óse náner lunge húmenen; mal apa coivie cennelte alcarerya ar i nér atta tára óse. 33 Ar íre tú oantet sello, Péter quente Yésunna: “*Peantar, mára ná i nalme sisse. Etta alme orta *lancoar nelde, er elyen ar er Mósen ar er Elían” – an uas sinte ya quentes. 34 Mal íre quentes nati sine enge lumbo ya teltane te, ar anelte ruhtaine íre mennelte mir i lumbo. 35 Ar óma túle et i lumbullo, quetila: “Si ná yondonya, ye anaie cílina. Á lasta senna!” 36 Ar apa i óma túle, Yésus náne hírina erinqua. Mal anelte quilde ar uar nyarne aiquenen yane auressen pa i nati yar cennelte.
37 I hilyala auresse, íre túlelte undu i orontello, hoa şanga velle se. 38 Ar yé! nér yáme et i şangallo, quetila: “*Peantear, iquin lyello i cenil yondonyanna, an náse erya hínanya, 39 ar yé! rauco mapa se, ar rincenen yamis, ar tyarises rihta ar falasta, ar urdave autas sello apa harnie se. 40 Ar inquen hildolyallon i et-hatumner i rauco, mal ua ence tien.” 41 Hanquentasse Yésus quente: “A úvoronda ar rícina *nónare, manen andave mauyuva nin lemya aselde ar cole le? Á tulya yondolya sir!” 42 Mal íre hé en túlane har, i rauco hante he i talamenna ar tyarne he rihta. Ono Yésus naicine i úpoica faire ar nestane i seldo ar se-antane ataryan. 43 Ar illi tatallaner pa Eruo meletya túre.
	Sí íre anelte mapaine elmendanen pa ilye i nati yar carnes, quentes hildoryannar: 44 “Oi hepa quettar sine sámasse, an i Atanyondo nauva antana olla mannar atanion.” 45 Mal ualte hanyane quetie sina; anes nurtaina tello, pustien te tuntiello mana tenges, ar runcelte maquetiello senna pa quetie sina.
	46 Tá enge cos mici te pa man náne i antúra mici te. 47 Yésus, istala manen sannelte endaltasse, nampe hína ar panyane se ara inse 48 ar quente téna: “Aiquen ye came hína sina essenyasse came ní, ar aiquen ye came ní came ye ni-mentane. I ampitya mici le ná i antúra.” 
	49 Hanquentasse eque Yoháno: “*Peantar, cennelme nér et-háta raucor esselyanen, ar névelme pusta se, pan únes aselme.” 50 Mal Yésus quente senna: “Ávase pusta, an ye ua tare lenna ná elden!”
51 Sí íre i lúme túle har náveryan cámina ama, quernes cendelerya Yerúsalemanna menien tar. 52 Mentanes tercánoli epe inse, ar oantelte ar lender mir masto Samáreaiva, manwien sen. 53 Mal ualte merne camitas, pan anes malleryasse Yerúsalemenna. 54 Íre i hildor Yácov yo Yoháno cennet ta, quentette: “Heru, ma meril i canuvalve náren tule undu menello nancarien te?” 55 Mal quernes inse ar tu-naityane. 56 Tá lendelte hyana mastonna.
57 Íre lendelte i mallesse quén quente senna: “Hilyuvan lye ilya nómenna yanna autal.” 58 Ar Yésus quente senna: “Rusqui samir eccar ar menelo aiwi samir *haustar, mal i Atanyondo ua same nóme panien carya.” 
59 Tá quentes hyana nerenna: “Áni hilya!” I nér quente: “Lava nin minyave auta ar tala atarinya i sapsanna.” 60 Mal quentes senna: “Lava qualinain tala qualinaltar i sapsanna, mal elye mena ar cara menelo aranie sinwa!” 61 Ar exe quente: “Hilyuvan lye, Heru, mal minyave lava nin quete namárie innar ear coanyasse.” 62 Ono Yésus quente senna: “*Úquén ye apánie márya i hyaresse ar yéta i nati yar caita ca se, ná mára Eruo aranien. 
RANTA 10
Apa nati sine i Heru cille exi *otoquean ar etementane te atta ar atta epe inse, ilya mastonna yanna sé immo tulumne. 2 Quentes téna: “I yavie ná úvea, mal i molir nar mance. Etta á arca i yaviéno Herullo, mentieryan queni hostien yavierya. 3 Á etelelya! Yé! Mentan le ve euler mici ñarmor. 4 Áva cole *pocolle, hya poco matson, hya hyapat; ar áva *suila aiquen i mallesse. 5 Íre tulilde mir coa, minyave queta: 'Nai coa sina samuva raine!' 6 Ar qui ea tasse meldo raineo, rainelda seruva senna. Mal qui ua ea er, nanwenuvas lenna. 7 Etta á lemya coa tanasse, matila ar sucila i nati yar antalte len, an ye mole ná valda *paityaleryo. Áva leve coallo coanna.
	8 Ente, íre menilde mir osto ar camilde le, mata i nati panyaine epe le, 9 ar á nesta i hlaiwar sasse, ar nyara tien: 'Eruo aranie utúlie har lenna.' 10 Mal quiquie tulilde mir osto ar ualte came le, mena mir palle malleryar ar queta: 11 'Yando i asto ya himyane talulmanta ostoldallo palalme oa lenna. Ono nat sina alde ista, in Eruo aranie utúlie har!' 12 Nyáran lenna: Soromen i aure namiéva nauva *cólima lá ya nauvas sana oston.
	13 Horro lyen, Corasin! Horro lyen, Vet-Saira! An au i taure cardar yar amartier letse martaner mi Tír ar Síron, andanéya hirnelte inwis, hamila mi findianne ar *litte. 14 Etta Tíren ar Síronen i namie nauva *cólima lá lent! 15 Ar elye, Capernaum, ma cé nauval ortana menelenna? Undu Mandostonna tuluval! 
	16 Ye lasta lenna lasta ninna. Ar ye loita cime lé, loita cime ní. Ente, ye loita cime ní, loita cime ye ni-mentane.”
	17 Tá i *otoquean nanwenner mi alasse, quetila: “Heru, yando i raucoin mauya cime canwalmar mi esselya!” 18 Tá quentes téna: “Cennen Sátan lantienwa ve íta et menello. 19 Yé! Ánien len i túre *vettien nu taluldat leucar ar *nastaror ar i quanda melehte i ñottova, ar munta pole harna le. 20 Mal áva same alasse pa turielda or i raucor, mal sama alasse pan esseldar anaier técine menelde.”
 21 Lúme yanasse anes anvalima i Aire Feanen ar quente: “Laitan tye, Atar, Heru or menel cemenye, an unurtiel nati sine sailallon ar handallon, ar ápantiel tai lapsin. Ná, Átar, an carie sie náne mára hendulyatse. 22 Ilye nati anaier antaine olla nin lo Atarinya, ar man i Yondo ná *úquen ista hequa i Atar, ar man i Atar ná, *úquen ista hequa i Yondo, ar aiquen yen i Yondo mere apanta se.”
	23 Ar apa querie inse i hildonnar quentes: “Valime nát i hendu yat yétat yar elde yétar. 24 An quetin lenna: Rimbe Erutercánoli ar aralli merner cene i nati yar elde yétar, mal ualte cenne tai, ar hlare i nati yar elde hlarir, mal ualte hlasse tai.”
25 Ar yé! şanyengolmo oronte, tyastien se, ar eques: “*Peantar, mana caruvan náven aryon oira coiviéno?” 26 Quentes senna: “Mana técina i Şanyesse? Manen hental?” 27 Hanquentasse quentes: “Alye mele i Héru Ainolya quanda endalyanen ar quanda fealyanen ar quanda poldorelyanen ar quanda sámalyanen, ar armarolya ve imle.” 28 Yésus quente senna: “Hanquentes mai; cara sie ar samuval coivie.”
	29 Mal sé, merila tana i náse faila, quente Yésunna: “Ar man ná armaronya?” 30 Hanquentasse Yésus quente: “Nér untala Yerúsalemello Yericonna lantane mici piluli, i namper lanneryar ar se-palpaner, se-hehtala imbe coive ar qualme. 31 Ve martane, *airimo ununte sana mallesse, mal íre se-cennes, langanes i hyana rímasse i malleo. 
32 Mí imya lé yú Lévíon, íre túles undu i nómenna ar cenne se, langane oa sello. 33 Mal Samárea nér lelyala i mallesse túle senna, ar íre cenneses, endarya etelende senna. 34 Túles har senna ar vaitane nahteryar, ulyala millo ar limpe to tai. Tá se-panyanes celvaryasse ar talle se *sendassenna ar cimne maureryar. 35 Ar i hilyala auresse nampes lenár atta, antane tu i turcon i *sendasseo, ar quente: 'Cima maureryar, ar ilqua ya *yuhtal han si, inye paityuva nan lyen íre nanwenuvan sir.'
	36 Man mici nelde sine sanal carne inse armaro i neren ye lantane imíca i pilur?” 37 Eques: “Ye oráve sesse.” Yésus tá quente senna: “Alye mene ar care i imya nat.”
38 Sí íre oantelte lendes mir masto. Sisse nís estaina Marşa camne se mir coarya. 39 Enge as nís sina néşa yeo esse náne María, ye hamne undu ara i Heruo talu ar lastane quettaryanna. 40 Mal Marşa sáme máryat quante olya moliénen, ar túles ar quente: “Heru, ma ua valda lyen i néşanya ni-ehehtie erinqua molienyasse? Etta queta senna i mauya sen manya ni.” 41 Hanquentasse i Heru quente senna: “Marşa, Marşa, samil quárele ar nalye tarcaina pa rimbe natali. 42 Mal erya natwa ea maure. María icílie i mára ranta, ar sá ua nauva mapaina sello.”
RANTA 11
Ar túle, íre enges nómesse hyamila, in íre pustanes quén hildoryaron quente senna: “Heru, ámen peanta hyame, ve Yoháno yú peantane hildoryain.”
	2 Tá quentes téna: “Quiquie hyamilde, queta: Atar, na aire esselya. Aranielya na tuluva. 3 Ámen anta ilaurea massalma aure apa aure, 4 ar ámen apsene úcarelmar, an yú elme apsenir ilquenen ye same rohta men; ar ávame tulya úşahtienna.”
5 Ar quentes téna: “Man mici le ye same meldo lelyuva senna endesse i lómio ar quetuva senna: 'Meldo, áni *yutya massainen nelde, 6 an meldo ninya utúlie ninna lendallo ar samin munta panien epe se'? 7 Ar sé i mityallo quete hanquentasse: 'Ávani tarce! I fenna ná pahta, ar hínanyar nar asinye i caimasse; ua ece nin orta antáven lyen.' 8 Quetin lenna: Qui uas orta ar anta sen pan náse meldorya, é ortuvas ar antauva sen vorongandeleryanen. 9 Etta quetin lenna: Á arca, ar nauva len antana; á cesta, ar hiruvalde; á tamba, ar nauva len latyana. 10 An ilquen arcala came, ar ilquen cestala hire, ar ilquenen tambala nauva latyana.
11 Lau ea atar mici le ye, qui yondorya arca lingwe, cé antauva sen leuca i mende lingwio? 12 Hya qui yú arcas ohte, lau antauvas sen *nestaro? 13 Etta, qui elde i nar olce istar anta máre annar hínaldain, manen ole i menelda Atar antauva Aire Fea in arcar sello!”
	14 Ar et-hantes úpa rauco. Apa i rauco ettúle, i úpa nér carampe. Ar i şangar náner elmendasse. 15 Mal ennoli mici te quenter: “Et-hatis i raucor turconen i raucoron, Vélsevul.” 16 Ono exeli, tyastien se, cestaner sello tanwa et menello. 17 Istala símaltar quentes téna: “Ilya aranie şanca insanna ná nancarna, ar már şanca insanna lanta. 18 Mal qui yando Sátan şanca ná insenna, manen aranierya taruva? An quetilde in et-hatin i raucor Vélsevúlo túrenen.
19 Qui túrenen Vélsevúlo et-hatin raucor, mannen yondolyar et-hatir te? Sina castanen nauvalte námoldar. 20 Mal qui Eruo lepernen et-hatin i raucor, Eruo aranie é utúlie lenna. 21 Íre polda nér, arwa carmaron, varya véra pacarya, armaryar nar rainesse. 22 Mal íre nér polda lá sé tule ar turue se, mapas oa i carmar ya i exe sanne antauva sen varnasse, ar etsatis i nati yar píles sello. 23 Ye ua asinye tare ninna, ar ye ua hosta, vinta.
	24 Íre úpoica faire tule et nerello, langas ter parce ménar cestala nóme séreva, ar íre uas hire, quetis: 'Nanwenuvan coanyanna yallo léven.' 25 Ar íre tulis, hiris sa carna poica ar netyana. 26 Tá autas ar tala óse hyane fairi otso, olce lá inse, ar apa tulilte minna marilte tasse, ar tana neren i métima sóma nauva ulca lá i minya.”
	27 Sí íre sé náne quetila nati sine, nís et i şangallo ortane ómarya ar quente senna: “Valime i súma ya lye-colle ar i i tyetsu yalto anel tyétina!” 28 Mal eques: “Arya ná qui quetil: Valime nar i hlarir Eruo quetta ar hepir sa!”
	29 Íre i şangar ocomner, quentes: “*Nónare sina ná ulca *nónare! Arcas tanwar, mal tanwa ua nauva antana san, hequa Yóno tanwa. 30 An ve Yóna olle tanwa i lien Ninevesse, sie yú i Atanyondo nauva tanwa *nónare sinan. 31 Hyarmeno tári nauva ortana i namiesse as i queni *nónare sino ar namuva te ulce, an túles cemeno mentello hlarien Solomondo sailie –  ar yé, sís ea amba lá Solomon! 32 I queni Ninevello ortuvar i namiesse as *nónare sina ar namuva sa ulca. An hirnelte inwis i mentanen ya Yóna talle, ar yé, sís ea amba lá Yóna!
33 Nartiéla calma, mo ua panya sa cambosse hya nu lestacolca, mal i calmatarmasse, lavila in tulir minna cene i cala. 34 I hroan, i calma ná hendelya. Íre hendelya málesse ná, quanda hroalya yú calima ná, mal íre olca nás, yú hroalya morna ná. 35 Etta cima i sana cala ya ea lyesse ua mornie! 36 Sie, qui quanda hroalya calyaina ná, lá arwa ranto ya morna ná, ilqua nauva calyaina ve íre i calma calya lye alcaryanen!”
	37 Apa quentes ta, Farisa arcane i matumnes mat óse. Etta lendes minna ar caine undu ara i sarno. 38 Mal i Farisa náne elmendasse íre cennes i uas minyave sove inse nó i mat. 39 Mal i Heru quente senna: “Sí, a Farisar! Poitalde i ette i yulmo ar veneo, mal mityaldasse nalde quante pilweo ar olciéno. 
40 Úhandar! Ye ontane i ette, ma uas ontane yú i mitya? 41 Mal á anta annar penyain et yallo ea mityaldasse, ar yé! ilqua nauva poica len. 42 Mal horro len, a Farisar, pan antalde i quaista ranta i minto ar i *laiquelisso ar ilya queo, mal langalde i failie ar i melme Eruva! Nati sine mauyaner len care, pen lengie i exi. 42 Horro len, a Farisar, an melilde same i minde sondar i *yomencoassen ar came i *suilier mí mancalenómi. 44 Horro len, an nalde ve i noiri yar uar aşcénime, tyárila queni vanta olla tai ú istiéno.”
	45 Hanquentasse quén imíca i şanyengolmor quente senna: “*Peantar, quetiénen nati sine antal ulca esse yú elmen.” 46 Tá quentes: “Horro yú len i nar şanyengolmor, an panyalde atanissen cólor urde colien, mal elde uar appa i cólar eryanen leperildaron! 
	47 Horro len, an carastalde i noiri i Erutercánoin, mal atarildar nacanter te! 48 É nalde astarmor ar sanar mai pa atarildaron cardar, an té necanter i Erutercánor, mal elde carastar noiriltar! 49 Sina castanen Eruo sailie quente: Mentauvan téna Erutercánor ar aposteli, ar nahtuvalte ar roituvalte ennoli mici te, 50 ar sie ilye i Erutercánoron serce ya anaie et-ulyana i mardo tulciello tenna sí nauva cánina nónare sinallo, 51 sercello Ávelo tenna serce Secarío, ye náne nahtana imbi i *yangwe ar i Coa. Ná, nyáran len, nauvas cánina *nónare sinallo!
	52 Horro len i nar şanyengolmor, an amápielde oa i *latil istyava; elde uar mittane, ar i merner mitta pustanelde!”
	53 Íre etelendes talo i parmangolmor ar i Farisar *yestaner nire senna aicave ar ulya senna maquetiéli pa hyane natali, 54 se-tirila mapáven nat et antoryallo.
RANTA 12
Lúme yanasse, íre i şanga náne ocómienwa mi *quaihúmeli, ta rimbe i quén *vattane i exe undu, *yestanes quete hildoryannar minyave: “Hepa inde oa i *pulmaxello i Fariryaron, yá *imnetie ná. 2 Mal ea munta nurtana ya ua nauva apantana, hya nulda ya ua nauva sinwa. 3 Etta, ilye nati yar quetilde i morniesse nauvar hlárine i calasse, ar ya hlussalde vére şamberyassen nauva carna sinwa i coaron tópallon. 4 Ente, quetin lenna i nar meldonyar: Áva ruce illon nahtar i hroa ar epeta uar pole care amba. 5 Mal tanuvan len manello mauya len ruce: Ruca yello apa nehtie same i túre hatiéva mir Ehenna. Ná, quetin lenna, ruca sello!”
6 Filit atta nát vácine mitta urusteva attan, lá? Ananta Eru ua loita enyale er mici tu. 7 Mal yando careldo findi nar illi nótine. Áva ruce; nalde mirwe lá rimbe filici.
	8 Mal quetin lenna: Ilquen ye *etequenta ni epe atani, sé i Atanyondo yú *etequentuva epe Eruo vali. 9 Mal ye laquete ni epe atani nauva laquétina epe Eruo vali. 10 Ar ilquenen ye quete quetta i Atanyondonna, ta nauva apsénina, mal yen naiquete i Aire Feanna, ta ua nauva apsénina. 11 Mal íre talalde le epe combi ar cánor ar túri, áva same quárele pa manen hya mananen varyuvalde inde, hya pa mana quetuvalde; 12 an i Aire Fea peantauva lúme entasse pa i nati yar mauyar len quete.”
13 Tá quén i şangasse quente senna: “*Peantar, queta hánonyanna i mauya sen anta nin masse i *aryoniesse!” 14 Quentes senna: “A nér, man ni-panyane namien let hya etsatien lent *aryoniesta?” 15 Tá quentes téna: “Cima ar á varya inde ilya milciello, an yando íre quén same úve, coivierya ua tule armaryallon.” 16 Ente, quentes téna sestie, quetila: “I nóre lárea nerwa antane hoa yávie. 17 Ar carnes úvie sámaryasse, quetila: 'Mana caruvan, sí ire penin nóme yasse polin hosta yávienya?' 18 Ar quentes: 'Caruvan sie: Nancaruvan hauranyar, ar carastuvan haurali hoe lá tai, ar tasse hostuvan ilya orenya ar ilye máre natinyar; 19 ar quetuvan imninna: 'Sí samil rimbe máre natali haurasse rimbe loalin. Sera, mata, suca, sama alasse!'
	20 Mal Eru quente senna: 'Úhanda nér! Lóme sinasse canilte cuilelya lyello. Tá man samuva yar ahastiel?' Sie euva yen hosta harma insen, mal ua lárea Erun.”
	22 Tá quentes hildoryannar: “Sina castanen quetin lenna: Áva same quárele pa inde, pa mana matuvalde, hya pa hroaldar, pa i lanni yar coluvalde. 23 An i cuile ná mirwa lá matso, ar i hroa lá lanni. 24 Cima i quácor, i ualte rere hya *cirihta, ar ualte same haurar hya ataqui hepien nati, ananta Eru anta tien masto. Manen mirwe lá aiwi elde nar! 25 Man mici le, quáreleryanen, pole napane erya *perranga coivieryo andienna? 26 Qui sie ualde pole care i ampitya nat, manen ná i samilde quárele pa i lemyala nati? 27 Cima manen i indili alir; ualte móta hya lanya, mal nyarin len: Yando Solomon ilya alcareryasse úne netyana ve er mici té!
28 Qui Eru sie netya i celvar i restasse, i ear síra ar enwa nar hátine mir urna, manen ole ambe netyuvas lé, elde pitya saviéno! 29 Etta áva cesta mana matuvalde hya mana sucuvalde, ar áva same quárele, 30 an ilye nati sine nar yar i mardo liendi cestar, ono Atarelda ista i samilde maure sine nativa. 31 Mal á cesta minyave aranierya, ar nati sine nauvar len napánine!
	32 Áva ruce, á pitya lámáre, an Atarelda asánie mai anta len i aranie! 33 Vaca yar samilde ar á anta annar i penyain. Cara len *pocoller i ua oi yeryuvar, *alaloitala harma menelde, yasse arpo ua tule har hya malo ammate. 34 An yasse harmalda ea, tasse yú endalda euva.
	35 Hepa i quilta oşweldasse ar calmaldar uryala, 36 ar elde na ve atani hopila herulto entulessen i veryanwello, polieltan latya sen mí imya lú ya tulis tambala.
37 Valime nar i móli ion heru, íre nanwenis, hire te tíra! Násie quetin lenna: Notuvas *os oşwerya ar lavuva tien caita ara i sarno, ar tuluvas náven núro tien. 38 Ar qui tulis mí attea tirisse, hya mí neldea, ar hire te sie, valime nalte! 39 Mal á ista nat sina, i qui i *coantur sinte i lúme yasse i arpo tulumne, anes coiva ar ua láve aiquenen race mir coarya. 40 Yú elde na manwane, an i Atanyondo túla mi lúme ya ualde sana.
	41 Tá Péter quente: “Heru, ma quetil sestie sina elmenna hya yú ilyannar?” 42 Ar i Heru quente: “É man ná i voronda mardil, i handa, yeo ortíriesse herurya panyuva ilye núroryar, antieryan tien matsolta mí vanima lúme?
43 Valima ná mól tana, ye herurya íre tulis hiruva cára sie. 44 Nanwave quetin lenna i or ilye armaryar se-panyuvas. 45 Mal qui mól tana quete endaryasse: 'Herunya ua tuluva rato', ar *yestas pete i núror ar i *núri, ar mate ar suce ar quate inse limpenen, 46 sana mólo heru tuluva auresse ya uas sane ar lúmesse ya uas ista, ar se-peryuvas ar sen-antauva masserya as i úvorondar. 47 Tá mól tana ye hanyane heruryo şelma, mal ua manwane inse hya carne şelmarya, nauva palpana rimbe tarambolínen. 48 Mal ye ua hanyane sa, ar sie carne nati valde palpiéno, nauva palpana mance tarambolínen. An ho ilquen yen olya anaie antana, olya nauva cánina, ar ho quén yeo ortíriesse queni apánier olya, canuvalte amba lá senwa.
	49 Náre utúlien hate cemenna, ar mana meruvan qui anaies nartana yando sí? 50 Sumbie samin yanen nauvan sumbana, ar manen níraina nanye tenna anaies telyaina! 51 Ma sanilde i utúlien antáven raine cemende? Lá, quetin lenna, mal şancie! 52 An ho sí euvar lempe şance erya coasse, nelde attanna ar atta neldenna. 53 Nauvalte şance, atar yondonna ar yondo atarenna, amil yeldenna ar yelde amillenna, ar nís yondoryo verinna, ar i veri veruryo amillenna.”
	54 Tá yú quentes i şangannar: “Íre cenilde lumbo ortea Númesse, mí imya lú quetilde: Raumo túla –  ar sie euva. 55 Ar íre cenilde şúre ya váva Hyarmello, quetilde: Lauca nauva – ar sie euva. 56 *Imnetyandor, istalde henta cemeno ar menelo ilce, mal manen ná i ualde ista henta lúme sina? 
57 Manen ná in ualde name yúelden mana faila ná? 58 An íre ménal as ñottolya námonna, rica mí malle náven léra costelyallo óse – hya tucuvas lye epe i námo, ar i námo antauva lye olla i  *námondurenna, ar i *námondur hatuva lye mir mando. 59 Nyarin lyen: Ual ettuluva talo nó apaitiel i métima pitya ranta urusteva!”
RANTA 13
Lúme yanasse ennoli i enger tasse nyarner sen pa i queni Alileallo ion serce Piláto etulyane mir serce *yancaltaron. 2 Etta hanquentasse quentes téna: “Ma intyalde i queni sine Alileallo náner úcarindoli ambe túre lá ilye exi Alileasse, pan perpérelte ta? 3 Laume, quetin lenna; mal qui ualde hire inwis, illi mici le nauvar nancárine mí imya lé. 4 Hya i toloque innar i mindo Siloamesse lantane, nahtala te – ma intyalde i sámelte rohta túra lá ya ilye exi i marir Yerúsalemesse samir? 5 Laume, quetin lenna; mal qui ualde hire inwis, illi mici le nauvar nancárine mí imya lé. 
	6 Tá quentes téna sestie sina: “Nér sáme *relyávalda tarwaryasse liantassion, ar túles cestien yáve sesse, mal hirnes munta. 7 Tá quentes i *tarwandurenna: 'Yé, loassen nelde utúlien cestala yáve *relyávalda sinasse, mal ihírien munta. Áse cire undu! Mana casta ea hepien se tasse, hepila i talan pen antáve yáve?' 8 Hanquentasse quentes senna: 'Heru, ásen lave tare yú loa sinasse, ar sapuvan *os se ar panyuva múco tasse. 9 Qui tá antauvas yáve i tuluvaila loasse, mára ná. Mal qui laias, ciruvalyes undu.'”
	10 Sí Yésus náne peantala mi er i *yomencoaron i *sendaresse. 11 Ar yé! enge tasse nís ye ter loar toloque náne haryaina lo faire se-carila milya: Anes cúna, ar ua ence sen tare téra.
12 Mal íre cennes i nís, Yésus yalde se insenna ar quente: “Nís, nalye leryana i hlívello lye-carila milya.” 13 Ar panyanes máryat sesse, ar mí imya lú orontes tarien téra, ar antanes alcar Erun. 14 Mal i turco i *yomencavo, nála rúşea pan Yésus nestane i *sendaresse, quente i şanganna: “Ear auri enque yassen mauya mole! Etta tula mi tai náven nestana, ar lá i *sendaresse!” 15 Mal i Heru hanquente senna: “*Imnetyandor, ma ua ilquen mici le i *sendaresse lehta mundorya hya *pelloporya ho i salquecolca ar tulya se oa sucien? 16 Mal nís sina, ye ná Avraham yelde ye Sátan ehépie hampa ter loar toloque – ma ua mauyane se-lehta núte sinallo i *sendaresse?” 17 Ar íre quentes ta, ilye i tarner senna náner nucumne, ar i quanda şanga sáme alasse pa ilye i alquarinque nati yar martaner sénen.
	18 Etta quentes: “Ve mana Eruo aranie, ar as mana sestuvanyes? 19 Nas ve erde *sinapio, ya nér nampe ar panyane tarwaryasse, ar alles mir alda, ar menelo aiwi marner olvaryassen.”
	20 Ar ata quentes: “As mana sestuvan Eruo aranie? 21 Nas ve *pulmaxe, ya nís nampe ar nurtane lestassen nelde poriva, tenna ilqua náne púlienwa.”
	22 Ar lendes ostollo ostonna ar mastollo mastonna, peantala íre ménanes Yerúsalemenna. 23 Sí quén quente senna: “Heru, ma nar i rehtainar mance?” Quentes téna: 24 “Rica menien minna ter i náha fenna! An rimbali, quetin lenna, cestuvar mene minna, mal ualte poluva, 25 i lúmello ya i heru i cavo orontie ar apahtie i fenna, ar tarilde i ettesse, tambala i fennasse, quetila: 'Heru, ámen latya!' Mal hanquentasse quetuvas lenna: 'Uan ista mallo utúlielde.'
26 Tá quetuvalde: 'Mantelme ar suncelme epe lye, ar peantanel mallelmassen!' 27 Mal hanquetuvas lenna sie: 'Uan ista mallo utúlielde. Heca nillo, ilye i carir úfailie!' 28 Tasse yaimelda ar molielda nelciva euvar, íre cenilde Avraham ar Ísac ar Yácov ar ilye i Erutercánor mi Eruo aranie, mal elde nar hátine ettenna. 29 Ente, queni tuluvar Rómello ar Númello ar Formello ar Hyarmello, ar caituvalte ara i sarno mi Eruo aranie. 30 Ar yé! ear teldali i nauvar minye, ar ear minyali i nauvar telde.”
	31 Lúme yanasse túler Farisáli i quenter senna: “Mena ettenna ar á auta silo, an Herol mere nahta lye!” 32 Ar quentes téna: “Mena ar queta rusco tananna: Yé, et-hatin raucor ar carin nestie síra ar enwa, ar i neldea auresse nauvan telyana. 32 Ananta mauya nin lelelya mallenyasse síra ar enwa ar i hilyala auresse, an ua lávina Erutercánon náve nancarna ettesse Yerusalémo. 34 Yerúsalem, Yerúsalem, ye nahta i Erutercánor ar *sarya i anaier mentaine senna – manen rimbave mernen comya hínalyar ve poroce comya nessaryar nu rámaryat! Mal ualde merne. 35 Yé, coalda ná len hehtana! Nyáran lenna i laume ni-cenuvalde tenna quetuvalde: Aistana ná ye túla mí Héruo esse!”
RANTA 14
Ar mi lú íre lendes mir coa turcova i Farisaron matien massa, tirneltes har. 2 Ar yé! enge tasse nér epe se ye náne púlienwa, arwa acca olya neno hroaryasse. 3 Etta Yésus carampe i şanyengolmonnar, quetila: “Ma ná lávina i *sendaresse nesta, hya lá?” 4 Mal anelte quilde. Tá nampes i nér, nestane se ar mentane se oa. 5 Ar quentes téna: “Man mici le, qui yondorya hya mundorya lanta mir tampo, ua tucuva se ama i *sendaresse?” 6 Ar ualte pole hanquete nati sine.
	7 Tá nyarnes sestie i nerin i náner tultaine, íre túnes manen cillelte i amminde nómi inten, quetila téna: 8 “Íre nalde tultaine lo quén veryanwenna, áva caita undu i amminda nómesse. Cé quén minda lá elye anaie tultana lo se, 9 ar i quén ye lye-tultane tuluva ar quetuva lyenna: 'Lava nér sinan same i nóme!' Ar tá mauya lyen mene nucumna i amnalda nómenna.
10 Mal íre nalye tultana, mena ar á caita i amnalda nómesse. Sie, íre i nér ye tultane lye tule, quetuvas lyenna: 'Meldo, tula ama, ambe inga!' Tá samuval alcar epe ilye i queni i anaier tultaine aselye. 11 An ilquen ye orta inse nauva nucumna, mal ye nucume inse nauva ortana.”
	12 Ente, quentes yenna tultane se: “Íre caril şinyemat hya ahtumat, áva tulta meldolyar, hya hánolyar, hya i queni nosselyo, hya lárie armarolyar. Cé yú té tultauvar lyé nan, ar ta nauva lyen *nampaityale. 13 Mal íre caril merende, á tulta penyar, *hroaloicali, *úlévimar, laceníti, 14 ar nauval valima, an té samir munta yanen ece tien paitya lyen. An nauva paityana lyen qualinaron ortiesse!”
15 Hlarila ta, quén mici i cainer ara i sarno quente: “Valima ná ye mate massa mi Eruo aranie!”
	16 Yésus quente senna: “Enge nér ye manwane túra ahtumat, ar tultanes rimbali. 17 Ar mentanes núrorya i ahtumatto lúmesse, quetien innar náner tultaine: “Tula, an sí ilqua manwa ná!” 18  Mal illi mici te *yestaner anta castali uien tule. I minya quente senna: 'Amancien imnin resta, ar mauya nin lelya cenien sa. Iquin lyello, áva sana ulco pa ni pan ua ece nin tule!' 19 Ar exe quente: 'Amancien imnin yantar lempe mundoron, ar ménan tyastien te. Iquin lyello, áva sana ulco pa ni pan ua ece nin tule.' 20 Ar exe quente: 'Evérien nissenna, ar etta ua ece nin tule.' 21 Íre nanwennes, i mól nyarne nati sine heruryanna. Tá i cavo turco náne rúşea ar quente mólyanna: 'Mena lintiénen mir i maller ar tier i ostosse, ar á tala sir i penyar ar *hroaloicar ar *cénelórar ar *úlévimar!' 
22 Ar i mól quente: “Heru, ya cannel anaie carna, ar en ea nóme.” 23 Ar i heru quente i mólenna: “Á etelelya mir i maller ar i pelerinnar ar áten mauya tule minna, quatien coanya. 24 An quetin lenna: *Úquen imíca i neri i náner tultaine tyavuvar ahtumattinya!'”
	25 Sí hoe şangali lelender óse, ar quernes inse ar quente téna: 26 “Qui aiquen tule ninna ar ua teve atarya ar amillerya ar verirya ar hínaryar ar hánoryar ar néşaryar, é véra cuilerya, ua ece sen náve hildonya. 27 Yen ua cóla tarwerya ar túla apa ni, ua ece náve hildonya. 28 An man mici le i mere carasta mindo ua minyave hame undu onotien i nonwe carastiéno, istien qui samis fárea telpe telien sa? 29 Qui laias, cé panyas i mindo talma, mal ua ece sen telya i mindo, ar ilye i tírar cé *yestuvar quete yaiwe pa se, 30 quetila: 'Nér sina *yestane carasta, mal ua ence sen telya.'
 31 Hya man ná i aran ye veluva hyana aran ohtasse ar ua minyave hame undu carien úvie qui polis ohtarinen húmi quean mahta yenna tule senna arwa húmi *yúquean? 32 Qui uas pole mahta senna, mentas queni i quetuvar rá sen íre i exe en haira ná, cestala raine. 33 Sie, etta, *úquen mici le ye ua quete namárie ilye armaryannar pole náve hildonya.
	34 Singe é ná mára, mal qui i singeo tyáve nauva vanwa, mananen mo antauva san tyáve ata? 35 Uas mára cemnen hya ve múco véla. Queni hatir sa ettenna. Lava yen same hlaru lastien, lasta!
RANTA 15
Ilye i *tungwemor ar úcarindor túler har senna hlarien se. 2 Etta i Farisar ar i şanyengolmor nurruner, quetila: “Nér sina came úcarindor ar mate aselte!” 3 Tá quentes sestie sina téna: 4 “Man ná i nér mici le arwa mámaron tuxa ye ua, qui er mici te ná vanwa, hehtuva i nerte *neterquean i erumasse ar cestuva i vanwa máma tenna hirises? 5 Ar apa hirie se panyuvas se pontiryasse, arwa alasseo. 6 Ar apa tulie marda tultas meldoryar ar armaroryar ar quete téna: 'Na valime asinye, an ihírien mámanya, ye náne vanwa.' 7 Quetin lenna i mí imya lé, íre er úcarindo hire inwis, ea menelde alasse túra lá ya ea pa úcarindor nerte *neterquean i uar same maure inwisteva.
	8 Hya man ná i nís ye same racmar quean ye ua narta calma ar poita coarya qui er mici tai ná vanwa, cestala harive tenna hirises? 9 Ar íre sa-ihíries, comyas melderyar ar *armareryar ar quete: 'Na valime asinye, an ihírien i racma ya náne vanwa nin!' 10 Sie, quetin lenna, euva alasse mici Eruo vali pa er úcarindo ye hire inwis.”
	11 Tá quentes: “Enge nér as ye enget yondo atta. 12 Ar i ambe nessa mici tu quente ataryanna: “Atar, ánin anta i ranta i armaron ya lanta massenyan.” Tá *ciltanes laulestarya tún. 13 Epeta, apa lá rimbe auri, i ambe nessa yondo comyane ilqua ar lende oa mir haira nóre, ar tasse hantes oa telperya verca coiviesse. 
	14 Apa *yuhtanes ilqua enge urda saicele nóre tanasse, ar *yestanes same maure. 15 Lendes himyala er i quenion i marner nóre tanasse, ye mentane se mir restaryar tirien polcar. 16 Ar mernes quate inse i vainínen yar i polcar manter, mal *úquen antane sen nat.
17 Mal íre nanwennes laicenna quentes: “Ilye i paityane queni i molir atarinyan samir úve massava,   íre inye quéla saicelénen! 18 Ortuvan ar lelyuvan atarinyanna, ar quetuvan senna: Atar, úacárien menelenna ar tyenna. 19 Uan valda en náven estaina yondotya, mal áni care ve er i paityane quenion i molir tyen.'
	20 Ar orontes ar túle ataryanna. Íre en anes haiya, i atar cenne se, ar endarya etelende senna, ar norila senna lantanes axeryanna ar minque se. 21 Mal i yondo quente: 'Atar, úacárien menelenna ar tyenna. 22 Uan valda en náven estaina yondotya. Áni care ve er i paityane quenion i molir tyen.' 23 Ono i atar quente núroryannar: 'Lintave, á tala colla, i arya, ar ása panya sesse, ar á panya corma máryasse ar hyapat taluryatse, 23 ar á tala i maitana nessa mundo, áse nahta ar alve mate ar same alasse! 24 An yondonya sina náne qualin ar enutúlie coivienna; anes vanwa ar anaie hírina!' Ar *yestanelte same alasse.
25 Mal ambe yára hánorya náne i restasse, ar íre túles ar lende har i coanna, hlasses lindale ar queni liltala. 26 Yaldes er i núrion ar maquente pa mana nati sine tenger. 27 Quentes senna: 'Hánolya utúlie, ar atarelya anahtie i maitana nessa mundo, pan *nanacámies se málesse.' 28 Mal anes rúşea ar ua merne mene minna. Tá atarya túle ettenna ar arcane sello. 29 Hanquentasse quentes ataryanna: 'Ter ta rimbe loar omótien tyen, ar canwatya uan oi rance, ananta uatye oi antane nin nessa *naico samienyan alasse as meldonyar. 30 Mal íre utúlie yondotya sina ye ammante laulestatya as *imbacindeli, nahtatye i maitana mundo sen!' 
	31 Tá quentes senna: 'Hína, illume anaietye asinye, ar ilye ninyar nar *tyenyar, 32 mal mauyane same alasse ar náve valime, an sina hánotya náne qualin ar nanwenne coivienna, ar anes vanwa ar anaie hírina!”
RANTA 16
Tá quentes yú hildoryannar: “Enge atan ye náne lárea ar sáme quén ortirila coarya, mal hlasses ulca nyarie pa se – i hatis oa armaryar. 2 Etta se-tultanes ar quente senna: 'Mana nat sina ya hláran pa lye? Á anta onótie pa molierya ve mardil, an ualye turuva i coa ambe.' 3 Tá i mardil quente insenna: 'Mana caruvan, sí íre herunya méra mapa oa molienya ve mardil? Poldorenya ua farya sapien. Nauvan nucumna qui mauya nin ique. 4 Mal istan mana caruvan, tyarila queni came ni mir coaltar íre ortírienya mapana nillo ná!' 5 Ar yalila insenna i quanda rohtalie heruryo, quentes i minyanna: 'Mana i nonwe rohtalyo herunyan?' 6 Eques: 'Lestar tuxa ilmava.' Quentes senna: 'Á mapa hyalinilyar ar hamua, ar lintiénen teca *lepenquean!'
 7 Epeta quentes exenna: 'Ar elye, mana i nonwe rohtalyo?' Quentes: 'Cor-lestar tuxa oriva.' Quentes senna: 'Á mapa hyalinelyar ar teca *toloquean!' 8 Ar i heru laitane i úfaila mardil, pan lenganes sailave –an *nónareltasse, randa sino yondor nar saile lá i calo yondor.
	9 Ente, quetin lenna: Cara meldor elden i úfaila larnen! Sie, íre ta loita, le-camuvalte mir i oire mardi. 10 Ye voronda ná mi ta ya ampitya ná, voronda ná yú olyasse, ar ye úfaila ná mi ta ya ampitya ná, úfaila ná yú mi olya. 11 Etta, qui ualde voronde pa i úfaila lar, man  panyuva hepieldasse ta ya nanwa ná? 12 Ar qui ualde atánie voronwelda pa ta ya ná exeva, man antauva len *aiqua ya nauva véralda?
13 Ua ea núro yen ece náve mól heru attan, an tevuvas er ar meluva i exe, hya himyuvas er ar nattiruva i exe. Ua ece len náve móli Erun ar laren véla.”
	14 Mal i Farisar, i méler telpe, lastaner ilye sine natinnar, ar carampelte senna yaiwenen. 15 Ar quentes téna: “Elde nar i quetir i nalde faile epe atani, mal Eru ista illion enda. An ta ya varanda  ná atanin yelwa ná Erun. 16 I Şanye ar i Erutercánor náner tenna Yoháno; ho tá mo care i evandilyon sinwa, ar illi nírar sanna. 17 Menel cemenye autuvat nó erya tehta i Şanyesse lantuva oa.
	18 Ilquen ye hyare inse veriryallo ar verya exenna, race vestale, ar ye verya nissenna hyárina veruryallo, race vestale.
	19 Mal enge nér ye náne lárea, ar tompes inse *luicarninen ar *páşenen, arwa alasseo ilya auresse mi alcarinqua lé. 20 Mal enge *iquindo yeo esse náne Lásaro, panyana ara andorya, quanta sistínen. 21 Mernes quate inse yainen lantaner sarnollo i lárea nerwa, mal yando i huor túler ar láver sisteryar. 
	22 Túle in i *iquindo qualle, ar i vali colle se oa Avrahámo súmanna. Ente, yú i lárea nér qualle ar náne talaina sapsaryanna.
	23 Ar latyanes henyat mi Mandos, yasse enges ñwalmelissen, ar cennes Avraham haiya ar Lásaro sumaryasse. 24 Etta yámes ar quente: 'Atar Avraham, órava nisse ar á menta Lásaro, panieryan leperyo tille nenesse, carien lambanya ringa! An nanye ñwalyaina náre sinasse!”
25 Mal Avraham quente: “Hína, enyala i camnel máre natilyar coivielyasse, ar Lásaro mí imya lé i úmáre nati; mal sí camis tiutale sisse, mal elye same naicele. 26 Ar ara ilye nati sine, hoa cilya anaie panyana imbi elme ar elde. Sie i merir lelya silo lenna uar pole; mi imya lé queni uar pole lahta talo menna.” 27 Mal eques: “Tá arcan lyello, atar: Áse menta i coanna atarinyava – 28 an samin hánor lempe – *vettieryan tien, pustien yú té tuliello nóme sinanna ñwalmeva!” 29 Ono eque Avraham: “Samilte Móses ar i Erutercánor; á lastar téna!” 30 Mal sé quente: “Vá, atar Avraham, mal qui quén tuluva téna qualinallon, hiruvalte inwis!” 31 Ono quentes senna: “Qui ualte lasta Mósenna ar i Erutercánonnar, quén nanwenila qualinallon yú loituva vista sámalta.”
RANTA 17
Tá Yésus quente hildoryannar: “Mauya i tulir i castar lantiéva, mal horro i quenen ter ye tulilte! 2 Qui ondo muliéva náne panyana *os axerya, ar anes hátina mir i ear, ta náne sen arya lá tyarie i lante ero mici pityar sine!
	3 Cima inde! Qui hánolya úcare, áse naitya, ar qui samis inwis, ásen apsene. 4 Ar qui lúr otso  mi erya aure úcaris lyenna ar nanwenis lyenna lúr otso, quetila, 'Samin inwis!', ásen apsene!
	5 Ar i aposteli quenter i Herunna: “Ámen anta amba savie!” 6 Mal i Heru quente: “Qui sámelde savie ve erde *sinapio, poldelde quete morpialda sinanna: 'Tuca ama şundulyar ar na empánina i earesse' – ar carumnes ve quetielda. 
7 Mal man mici le, arwa mólo ye mole i hyarnen hya ve mavar, quetuva senna íre tulis i restallo: 'Tula sir lintiénen ar á caita undu ara i sarno'? 8 Ma uas ambe rato quetuva senna: 'Ánin manwa nat ahtumattinyan, ar nuta *os oşwelya ar *nura nin tenna amátien ar usúcien, ar epeta elye lerta mate ar suce' – ? 9 Lau sanas i samis rohta i mólen pan é carnes i nati pa yar camnes canwali? 10 Sie yú elde: Apa acárielde ilye i nati pa yar camnelde canwali, queta: 'Nalve úaşie móli. Acárielve ya rohtalva náne.'”
	11 Ar lendaryasse Yerúsalemenna langanes ter i ende Samário ar Alileo. 12 Ar íre túles mir masto, helmahlaiwe neri quean veller se, mal pustanelte haire sello. 13 Ar ortanelte ómalta ar quente: “Yésus, *peantar, órava messe!” 14 Ar íre cennes te quentes téna: “Mena ar á tana inde i *airimoin.” Tá, íre anelte i tiesse, anelte poitaine. 
15 Er mici te nanwenne íre cennes i nestana náse, ar hoa ómanen antanes alcar Erun. 16 Ar lantanes cendeleryanna epe Yésuo talu ar hantane sen; anes Samárea nér. 17 Hanquentasse Yésus quente: “Ma únelte i quean nestane? Masse, tá, nar i hyane nerte? 18 Ma enge úner ye nanwenne antáven alcar Erun, hequa nér sina hyana liendello?” 19 Ar quentes senna: “Á orta ar mena; savielyanen acámiel mále.”
	20 Mal íre anes maquétina lo i Farisar pa i lúme yasse Eruo aranie tulumne, quentes téna hanquentasse: “Eruo aranie ua tule mi lé lavila quenin cenitas hendultanten. 21 Ente, queni uar quetuva: 'Cena sisse!' hya 'Tasse!' An yé, Eruo aranie ea endeldasse.”
	22 Tá quentes i hildonnar: “Tuluvar aureli yassen meruvalde cene er i aurion i Atanyondova, mal ualde cenuva sa. 23 Ar queni quetuvar lenna: 'Cena tasse!', hya: 'Cena sisse!' Áva lelya tar ar áva nore ca te.
24 An ve i íta, caltala er rantallo nu menel hyana rantanna nu menel, sie i Atanyondo nauva. 25 Mal minyave mauya sen perpere ole ar náve quérina oa lo *nónare sina. 26 Ente, tambe martane auressen Noaħo, síve euva yú mí Atanyondo rí: 27 Mantelte, suncelte, neri veryaner, nissi náner vertane, tenna i aure yasse Noaħ mittane i marcirya, ar i oloire túle ar nancarne te illi. 28 Mí imya lé, ve martane auressen Loto: mantelte, suncelte, mancanelte, vancelte, empannelte, carastanelte. 29 Mal i auresse yasse Lót ettúle Soromello, náre ar *ussar lantaner menello ar nancarne te illi. 30 Mí imya lé euva íre i Atanyondo nauva apantana.
	31 Enta auresse mauya i quenen tópasse coaryava, ye same armaryar i coasse, lá mene undu tultien tai, ar mi imya lé mauya i quenen i restasse lá nanwene i natinnar ca se. 
32 Enyala Lóto veri! 33 Aiquenen ye cesta hepe cuilerya nauvas vanwa, mal quén yen nas vanwa rehtuva sa. 34 Nyarin lenna: Mi enta lóme atta euvat er caimasse; er nauva talana, mal i exe nauva hehtana. 35 Euva nís atta mulila i imya *mulmanen; er nauva talana, mal i exe nauva hehtana. [36] 37 Ar hanquentasse quentelte senna: “Masse, Heru?” Quentes téna: “Yasse i hroa ea, tasse i şorni ocomuvar.”
RANTA 18
Tá nyarnes tien sestie pa i maure hyamiéva ar lá pustiéva neve, 2 quetila: “Ostosse enge námo ye ua sáme rucie Eruva ar ua sáme áya atanen. 3 Mal enge *verulóra nís sana ostosse ar túles i námonna, quetila: “Ánin anta failie cotumonyallo şanyesse!”
4 Mal ter lúme uas merne, mal epeta quentes insenna: “Ómu uan ruce Erullo hya same áya atanen, 5 en taluvan failie nís sinan, hya tuluvas ni-petien i cendelesse!” 6 Tá i Heru quente: “Hlara ya úfaila námo sina quéta! 7 Ma Eru ua tyaruva failie náve carna in icílies i yamir senna mi aure yo lóme, ómu samis cóle pa te? 8 Nyarin lenna, antauvas tien failie rongo! Ananta, íre i Atanyondo tuluva, ma hiruvas i savie cemende?”
	9 Yú quentes sestie sina innar náner tance pa véra failielta ar nonter i exi ve munta: 10 “Nér atta lendet ama mir i corda hyamien. Er náne Farisa ar er náne *tungwemo. 
11 I Farisa tarne eressea ar hyamne sie: 'A Eru, antan lyen hantale pan uan ve hyane atani, pilur, úfailar, queni i racir vestale, hya ve *tungwemo sina. 12 Hepin lamate lú atta i otsolasse, ar ilye nation yar ñetin antan quaista.' 13 Mal i *tungwemo yando ua merne orta henduryat menelenna, mal palpanes ambostya, quetila: 'A Eru, órava nisse, úcarindo!' 14 Quétan lenna: Nér sina lende maranna nála faila lá i exe, an ilquen ye orta inse nauva nucumna, mal ye nucume inse nauva orhálina.”
	15 Sí queni taller senna vinimoltar appieryan te, mal íre i hildor cenner sa, naicineltet. 16 Mal Yésus yalde te ar quente: “Lava i hínain tule ninna, ar áva pusta te, an Eruo aranie taitin ná. 17 Násie quetin lenna: Aiquen ye ua came Eruo aranie ve hína, laume tuluva mir sa.”
	18 Ar er i cánoron maquente senna: “Mane *peantar, mana caruvan náve aryon oira coiviéno?” 19 Yésus quente senna: “Manen ná i estal ní mane? *Úquen ná mane hequa er, Eru. 20 Istal i canwar: Áva race vestale. Áva nahta. Áva pile. Áva *vetta hurunen. Á anta alcar atarelyan ar amillelyan.” 21 Tá quentes: “Ilye nati sine ehépien et néşello.” 23 Hlarila ta, Yésus quente senna: “Ea en er nat ya penil. Vaca ilqua ya samil ar etsata i telpe penyain, ar samuval harma menelde; tá tula ar áni hilya.” 23 Íre hlasses ta, sámes tumna nyére, an anes ita lárea. 
	24 Yésus yente se ar quente: “Manen urda ná in samir telpe tule mir Eruo aranie! 25 É ulumpen autie ter nelmo assa ná *aşcárima lá tulie mir Eruo aranie lárea quenen.”
26 I hlasser ta quenter: “Tá man pole náve rehtaina?” 27 Eques: “I úcárimar atanin nar cárime Erun.” 28 Mal eque Péter: “Yé, ehehtielme vére natilmar ar ihílier lye.” 29 Quentes téna: “Násie quetin lenna, ea úner ye ehehtie coa hya veri hya hánor hya nostaru Eruo aranien 30 ye ua camuva nan rimbe lúli ambe lúme sinasse, ar i tuluvaila randasse oira coivie.”
	31 Tá talles i yunque oa véra nómenna ar quente téna: “Yé! Ménalve ama Yerusalemenna, ar ilye i nati técine lo i Erutercánor pa i Atanyondo nauvar telyaine. 32 An nauvas antana ollo quenin i liendion ar perperuva yaiwe ar orme, ar mo pişuva senna, 33 ar apa riptie se nahtuvaltes, mal i neldea auresse ortuvas.” 34 Mal hanyanelte munta sine nation, mal quetie sina náne nurtaine tello, ar ualte sinte i nati quétine.
	35 Sí, íre túles har Yericonna, *cénelóra nér hamne ara i malle, iquila. 36 Pan hlasses i şanga léva, maquentes pa mana si tenge. 37 Nyarnelte sen: “Yésus Násaretello langea!” 38 Ar yámes, quetila: “Yésus Lávirion, órava nisse!” 39 Ar i lender opo Yésus naiciner se, náveryan quilda, mal ta ita ambe yámes: “Lávirion, órava nisse!” 10 Tá Yésus pustane ar canne i tulyumnelte i ner senna. Apa túles hare, Yésus quente: 41 “Mana meril i caruvan lyen?” Eques: “Heru, ánin lave came *céne!” 42 Ar eque Yésus: “Cama *céne; savielyanen acámiel *céne.” 43 Ar mi imya lú camnes *céne, ar hilyanes Yésus, antala alcar Erun. Ar i quanda lie, cenila ta, antane laitale Erun.
RANTA 19 
Ar íre túles mir i osto, lendes ter Yerico. 2 Ar enge tasse nér yeo esse náne Saccaio, ar anes héra *tungwemo ar lárea. 3 Ar néves cene Yésus, mal uas polde i şanyenen, an únes halla.
	4 Ar norila nóvo nómenna epe te, rentes mir vilwarinda alda, cenien se, an Yésus langumne sana nóme. 5 Ar íre túles tar, Yésus yente ama ar quente: “Sakkaio, tula undu lintiénen, an síra mauya nin lemya coalyasse!” 6 Ar túles lintave undu ar camne se mi alasse. 7 Ar íre illi cenner sa, anelte nurrula, quetila: “As nér ye ná úcarindo lendes minna matien.” 8 Mal Saccaio oronte ar quente i Herunna: “Yé, i perta armanyaron antauvan i penyain, ar qui maustanen nampen telpe ho aiquen, antauvan nan lúr canta i nonwe!”
9 Tá Yésus quente senna: “Síra rehtie utúlie coa sinanna, an yú isse Avraham yondo ná. 10 An i Atanyondo túle cestien ar rehtien ya náne vanwa.”
	11 Íre lastanelte sine natinnar yú quentes téna sestie, pan anes hare Yerúsalemenna, ar sannelte i Eruo aranie tanumne insa tasse ar tá. 12 Etta quentes: “Nér, aryon, lelyumne haira nórenna camien aranie ar epeta nanwenien. 13 Yaldes móli quean ar antane tien minar quean ar canne tien: 'Á manca tainen tenna tuluvan.' 14 Mal nóreryo queni téver se ar mentaner ca se ennoli i 
carpumner tien, quetien: 'Ualme mere nér sina ve aran or me.'
	15 Ar túle íre nanwennes, apa camie i aranie, i cannes i yalumnelte senna móli sine in antanes i telpe, istieryan mana ñentelte mancalénen.
16 Tá i minya túle ar quente: “Heru, minalya ñente minar quean!” 17 Etta quentes senna: “Mai carna, mára mól! Pan anaiel voronda mí ampitya nat, sama túre or ostor quean.” 18 Ar i attea túle, quetila: “Minalya, heru, carne minar lempe!” 19 Quentes yú nér sinanna: 'Tá elye tura ostor lempe!' 20 Mal i exe túle, quetila: 'Heru, sisse ea minalya, ya ehépien caitala mi lanne. 21 An runcen lyello, pan nalye naraca nér; mapal ama ya ual panyane undu ar *cirihtal ya ual rende.' 22 Quentes senna: “Et véra antolyallo náman lye, olca mól! Sintel i nanye naraca nér ye mapa ya uan panyane undu ar *cirihta ya uan rende? 23 Tá manen ná i ual panya telpenya sarnosse? Tá, íre túlen, camumnenyes as napánina nonwe.'
	24 Ar quentes innar tarner ara se: 'Á mapa i mina sello ar ása anta yen same i minar quean!' 25 Mal quentelte senna: 'Heru, samis minar quean!' 26 'Quetin lenna: Ilquenen ye same, amba nauva antana, mal yen ua same, yando ya samis nauva mapana oa. 27 Ente, ñottonyar sine i uar merne ni ve aranelta – áte tala sir ar áte nahta epe hendunyat!'”
	28 Sie, apa quentes nati sine, lendes opo te Yerúsalemenna. 29 Ar íre túles har Vet-Fahenna ar Vetanianna i orontesse estaina Oron *Milloaldaron, etementanes atta i hildoron, 30 quetila: “Mena mir i osto epe let! Íre tuliste tar, hiruvaste *pellope nútina, yesse *úquen atanion oi ahámie. Áse lehta ar áse tala! 31 Mal qui aiquen quete lenta: 'Mana castasta lehtien se?', aste quete: I Heru same maure seva.”
32 Ar i nánet etementaine hirnet se aqua ve quentes túna. 33 Mal íre lehtanette i *pellope, i haryaner se quenter túna: “Mana castasta lehtien i *pellope?” 34 Quentette: “I Heru same maure seva.” 35 Ar tulyanettes Yésunna, ar hantette collattar i *pellopenna ar panyanet Yésus sesse.
	36 Mi levierya ompa queni pantaner collaltar i mallesse. 37 Íre túles har i pendenna undu Orontello *Milpieron i quanda liyúme i hildoron *yestaner same alasse ar laita Eru pa ilye i túrie cardar yar cennelte, 38 quetila: “Aistana ná ye túla, i Aran, mí Héruo esse. Raine menelde, ar alcar i tarmenissen!” 39 Mal ennoli i Farisaron i şangallo quenter senna: “*Peantar, á naitya hildolyar!” 40 Mal hanquentasse quentes: “Nyarin lenna: Qui queni sine náner quilde, i sarni yamumner!”
41 Ar íre túles har ar cenne i osto, níeryar uller san, 42 ar quentes: “Nai elye sinte mi aure sina yar tulyar rainenna! Mal sí anaielte nurtaine hendulyalto. 43 An tuluvar aureli yassen ñottolyar peluvar lye caraxenen ar niruvar lyenna ilye tiellon, 44 ar hatuvalte lyé ar hínalyar talamenna, ar ualte lavuva ondon lemya ondosse lyesse, pan ualye sinte i lúme yasse anel céşina!”
	45 Ar tulila mir i corda *yestanes et-hate i vancer, 46 quetila téna: “Anaie técina: 'Ar coanya nauva coa hyamiéva', mal elde carir sa felya piluron!”
	47 Ar peantanes ilya auresse i cordasse. Mal i hére *airimor ar i parmagolmor ar i lieo mindar cestaner nancare se, 48 ananta ualte hirne mana carumnelte, an i quanda lie himyane se lastien.
RANTA 20
Ar martane mi er i aurion, íre sé peantane i lien i cordasse ar carne i evandilyon sinwa, i túler senna i hére *airimor ar i amyárar 2 ar quenter senna: “Queta men mana túrenen cáral nati sine, ar man ánie lyen túre sina!” 3 Hanquentasse quentes téna: “Yú inye maquetuva lenna pa nat, ar alde hanquete ninna: 4 Yoháno *tumyale, ma anes et menello hya atanillon?” 5 Té caramper mici inte ar quenter: “Qui quetilve: Et menello, quetuvas: Tá manen ná i ualde sáve sesse? 6 Mal qui quetilve: Atanillon, i quanda lie vi-nahtuva sarninen, an savilte tancave i Yoháno náne Erutercáno.” 7 Sie quentelte in ualte ista. 8 Ar eque Yésus: “Tá yú inye ua quetuva lenna mana túrenen carin nati sine.”
	9 Ar *yestanes quete sestie sina i lienna: “Nér empanne tarwa liantassion ar láver *alamolin *yuhta sa telpen, ar lendes hyana nórenna anda lúmen. 
	10 Ar íre i lúme túle, mentanes mól i *alamonnar, antieltan sen i yáveo i tarwallo liantassion. Mal i *alamor, apa palpie se, mentaner se oa lusta. 11 Mal mentanes yú hyana mól. Yú sé mentanelte oa, palpiéla se ar nucúmiéla se. 12 Ananta ata mentanes neldea; yú sé hantelte ettenna, harniéla se. 13 Tá quente i heru ye sáme i tarwa lantassion: 'Mana caruvan? Mentuvan melda yondonya; sen samuvalte áya.' 14 Íre i *alamor cenner se, carampelte mici inte ar quenter: 'Ta ná i aryon! Alve nahta se, ar elme haryuvar masserya!' 15 Ar hanteltes et i tarwallo lantassion ar nacanter se. Tá mana caruva i heru ye same i tarwa? 16 Tuluvas ar metyuva tane *alamor ar antauva i tarwa exelin.” Íre hlasselte ta, quentelte: “Nai uas oi martuva!”
17 Mal ata yenteset ar quente: “Tá mana tea nat sina ya ná técina: 'I ondo ya i şamnor querner oa, sá anaie carna cas i vinco' – ? 18 Ilquen ye lanta tana ondonna nauva rácina. Aiquen yenna lantas, ascatuvas se.” 19 Ar i parmangolmor ar i hére *airimor cestaner panya máltat senna yana lúmesse, mal runcelte i liello. An hanyanelte i nyarnes sestie sina pa té. 20 Ar apa tirneltes harive mentanelte nelli i nuldave camner telpe lengien ve qui anelte faile, nevien mapa se questasse, antieltan se oa in turner ar i mir i nórecáno túre. 21 Ar maquentelte senna: “*Peantar, istalme i quetil ar peantal ve nanwa ná, ar ua valda lyen man quén ná, mal peantal Eruo malle i nanwiénen. 22 Ma lertalve paitya *tungwe i Ingaranen hya lá?” 
23 Mal túnes curulta ar quente téna: 24 “Ánin tana lenár. Mano emma ar tecie samis?” Quentelte: “I ingarano.” 25 Ar quentes téna; “Alde anta nan, tá, i Ingarano nati i Ingaranen, ar Eruo nati Erun.” 26 Ar ua ence tien mapa se mi quetie sina epe i lie, mal quentelte munta, elmendasse hanquentaryanen.
	27 Mal ennoli i Farisaron, i quetir i ua ea enortie, túler ar maquenter senna: 28 “*Peantar, Móses etécie men: 'Qui nero háno quale ú híno, apa veryanes nís, mauya hánoryan verya i nissenna ar orta erde hánoryan.' 29 Mal enger hánor otso, ar i minya veryane nissenna, ono qualle ú híno. 30 Yú i attea 31 ar i neldea veryaner senna, mí imya lé ilye i otso ú híno hilien te, ar quallelte. 32 Mí metta yú i nís qualle. 33 Mano veri tá nauvas i enortiesse? An anes veri ilye i otson.”
34 Yésus quente téna: “Randa sino hínar veryar ar nar vertaine, 35 mal i nar nótine valdie ceniéno enta randa ar i enortien qualinallon uar verya hya nar vertane. 36 Ente, ualte pole ambe quale, an nalte ve vali, pan nalte Eruo híni návenen i enortiéno híni. 37 Mal yú Móses tanne i qualinar nar ortane, i nyarnasse i neceltusso, íre estas i Héru Aino Avrahámo ar Aino Ísaco ar Aino Yácovo. 38 Uas qualinaron Aino, mal coivearon, an illi mici te nar coivie sen.” 39 Hanquentasse ennoli i parmangolmoron quenter: “*Peantar, carampel mai!” 40 An ualte ambe varyane maquete senna erya maquetie.
	41 Mal quentes téna: “Manen ná i queni quetir in i Hristo Láviro yondo ná? 42 An Lávir immo quete i parmasse airilírion: I Héru quente herunyanna: Hara ara formanya, 43 tenna panyuvan ñottolyar nu talulyat. 44 Sie Lávir esta se heru. Tá manen náse yondorya?” 
	45 Íre i quanda lie lastane, quentes hildoryannar: 46 “Tira inde i parmangolmoin i merir vanta mi larmar ar melir *suilier i mancanómessen ar i minya sondar i *yomencoassen ar i minde nómi i ahtumattissen, 47 ar i ammatir i coar *verulóraiva ar hyamir ande hyamier náven cénine lo exi. Té camuvar ambe lunga namie.” 
RANTA 21 
Sí íre yentes cennes i lárear panyea annaltar i harwessen. 2 Tá cennes penya *verulóra nís ye minahante pitye urustamitta atta, 3 ar eques: “Nyarin len násie: Penya *verulóra nís sina antane amba lá te illi. 4 An illi sine antaner annar et úveltallo, mal nís sina antane i quanda laulesta ya sámes.”
	5 Ar íre ennoli caramper pa i corda, i samis írime ondor ar netyana annainen ná, quentes: 6 “Nati sine yar yétalde – aureli tuluvar yassen ondo ua lemyuva ondosse ya ua nauva hátina undu.”
	7 Ar maquentelte senna: “*Peantar, mana i lú yasse nati sine euvar, ar mana i tanwa i nati sine rato martuvar?” 8 Ar eques: “Cima i ualde nauva tyárine ranya! An rimbali tuluvar essenyasse, quetila: Inye sé!, ar: I lúme hare ná. Áva lelya ca te! 9 Ente, íre hlarilde pa ohtali ar amortiéli, áva na ruhtaine! An mauya i nati sine tuluvar minyave, mal i metta ua tule mí imya lúme.”
	10 Tá quentes téna: “Liende ortuva liendenna ar aranie aranienna, 11 ar euvar *cempaliéli, ar mi nóme apa nóme quolúviéli ar saiceléli, ar euvar rúcime natali cénine, ar menello túre tanwali. 
	12 Mal nó ilye nati sine queni panyuvar máltat lesse ar roituvar le, antala le olla i *yomencoain ar i mandoin, íre nalde túcine epe arani ar nórecánor pa essenya. 13 Ta nauva len ecie *vettien. 14 Etta na tance endaldasse i ualde caruva panor nóvo pa manen quetuvalde inden, 15 an inye antauva len anto ar sailie yanna ilye cotumaldar uar poluva tare hya quete. 16 Ente, nauvalde antane olla yando lo nostaru ar lo hánor ar lo nosselda ar lo meldor, ar nahtuvalte ennoli mici le, 17 ar nauvalde tévine lo illi essenyanen. 18 Ananta fine careldasse laume nauva nancarna. 19 Voronweldanen rehtuvalde coivieldar. 
	20 Ente, íre cenuvalde Yerúsalem pélina lo hosseli, á ista i nancarierya utúlie har. 21 Tá mauya in ear Yúreasse uşe i orontinnar, ar mauya in ear i osto endesse auta, ar in ear i ménassen lá mitta sa, 22 an ente rí nar rí ahtariéva, carien anwe ilye nati yar anaier técine. 23 Horro i nissin as hina ar in *tyetir vinimor ente auressen! An tuluva túra maure i nóresse ar orme lie sinanna, 24 ar lantuvalte i macilden ar nauvar tulyaine oa mir ilye liendi, ar Yerúsalem nauva *vattaina nu talu lo ilye i liendi, tenna i liendion lúmi nauvar telyane.
	25 Ente, euvar tanwali mi Anar ar Işil ar eleni, ar cemende quárele mici liendi yar uar cene uşwe, castanen ramo i earo ar amortieryo, 26 íre atani nauvar hlaiwe caurenen, apacenila i nati tulila ambarenna. An menelo niri nauvar páline. 27 Ar tá cenuvalte i Atanyondo túla fanyasse arwa túreo ar túra alcaro. 28 Mal íre nati sine *yestar marta, tara halle ar á orta carelda, an etelehtielda túla hare. 
	29 Ar quentes téna sestie: “Á tunta i *relyávalda ar ilye i hyane aldar: 30 Yando íre samilte tuimar, istalde inden cendiénen i sí i laire hare ná. 31 Sie yú istuvalde, íre cenuvalde nati sine martala, in Eruo aranie hare ná. 32 Násie quetin lenna: *Nónare sina ua autuva nó ilye nati martuvar. 33 Menel cemenye autuvat, mal ninye quettar uar oi autuva.
	34 Mal cima inde, pustien endalda návello lunga *accamatiénen ar *accasuciénen ar quárelénen coireo, ar rincinen enta aure tuluva lenna 35 ve remma. An tuluvas illinnar i marir palúresse i quanda cemeno. 36 Mal na coive, illume hyamila i poluvalde uşe ilye nati sine yar tuluvar, ar tare epe i Atanyondo.”
	37 I auressen enges i cordasse, peantala, mal lómisse etelendes ar marne i orontesse estaina Oron *Milloaldaron, 38 ar i quanda lie túle arinyave senna i cordasse hlarien se.
RANTA 22
Sí i aşar *Alapulúne Massaron, ya ná estaina Lahtie, náne hare. 2 Ar i hére *airimor ar i parmangolmor cestaner manen poldelte nancaritas, pan runcelte i liello. 3 Mal Sátan lende mir Yúras, i quén estaina Iscariot, ye náne nótina imíca i yunque, 4 ar lendes oa ar quente as i hére *airimor ar i cordahestor pa manen se-antauvanes olla tien. 5 Tá anelte valime ar quenter i anelte merila anta sen telpe. 6 Ar şáquentes yan intyanelte ar cestane mára lú antáven se olla íre ua enge şanga aselte.
	7 Sí túle i aure *alapulúne massaron, yasse mauyane nahta i eule lahtiéva, 8 ar mentanes Péter ar Yoháno, quetila: “Mena ar áven manwa i lahtie, matielvan.” 9 Quentette senna: “Masse meril i caruvammes manwa?” 10 Quentes túna: “Yé, íre tuliste mir i osto, nér ye cóla cemina vene veluva let. Áse hilya mir i coa mir ya menuvas. 11 Ar atte quete yenna same i coa: “I *Peantar quete lyenna: Masse ea i nóme yassen polin mate i lahtie as hildonyar?” 12 Ar tana nér tanuva lent hoa  *sorostarwa oromar. Á manwa tasse!” 13 Ar oantette ar hirne i nati ve quentes túna, ar manwanette i lahtien.
	14 Ar íre i lúme túle, Yésus caine ara i sarno, ar i aposteli óse. 15 Ar quentes téna: “Ita emérien mate lahtie sina aselde nó perperin, 16 an quetin lenna: Uan matuva sa ata nó nauvas telyana Eruo araniesse.”
	17 Ar camila yulma antanes hantale ar quente: “Á mapa si ar ása menta quenello quenenna mici le. 18 An quetin lenna: Ho sí uan sucuva ata i yávello i liantasseo nó Eruo aranie tuluva.”
	19 Ente, nampes massa, antane hantale, rance sa ar quente: “Si ná hroanya, ya nauva antana rá len. Cara si enyalien ni.” 20 Ar i yulma mí imya lé apa mantelte i ahtumat, isse quetila: “Yulma sina ná i vinya vére hroanyanen, ya nauva et-ulyana rá len. 
	21 Mal yé, *vartonyo má ná asinye i sarnosse! 22 An i Atanyondo autea, ve náse martyana; ananta horro i quenen ter ye náse antana olla!” 23 Etta *yestanelte carpa mici inte pa man mici te náne ye carumne nat sina. 
	24 Mal enge yúcostie imbi te pa man mici te  nemne náve i antúra. 25 Ono quentes téna: “I liendion arani nar herultar, ar i samir túre or te nar estaine *maicarindor. 26 Mal elde áva na sie. Mauya yen ná i antúra mici le náve ve i amnessa, ar yen cane, náve ve núro. 27 An man i ambe túra ná, ye caita ara i sarno hya i núro? Ma uas ye caita ara i sarno? Ono mici le nanye ve i núro.
	28 Mal elde nar i elémier asinye tyastienyassen, 29 ar carin vére aselde, ve Atarinya acárie asinye vére, pa aranie, 30 matieldan ar sucieldan ara sarnonya aranienyasse, ar harieldan mahalmassen namien i nossi yunque Israélo.”
	31 Símon, Símon, yé! Sátan acánie silta le ve ore! 32 Mal inye ahyámie pa elye, i savielya ua nauva loica, ar íre mi lú enutúliel, á tala antoryame hánolyain.”
33 Tá quentes senna: “Heru, nanye manwa menien aselye mir mando ar qualme véla!” 34 Mal eques: “Quetin lyenna, Péter: Tocot ua lamyuva síra nó equétiel nel i ual ista ni.”
	35 Ar quentes téna: “Íre le-mentanen pen *pocolle ar mattacolco ar hyapatu, lau pennelte erya nat?” Quentelte: “Lánelme.” 36 Tá quentes téna: “Mal sí mauya yen same *pocolle tala sa, mi imya lé yú mattacolca, ar mauya yen pene macil vace collarya ar ñete macil i telpen. 37 An quetin len i mauya i nat sina técina pa ni nauva carna nanwa: 'Ar anes nótina mici şanyelórali.' An ya ape ni nauva telyana.” 38 Tá quentelte: “Heru, ela, sís eat macil atta.” Quentes téna: “Tú faryat.”
	39 Apa etelendes mennes, ve haimerya né, i Orontenna *Milloaldaron, ar hildoryar se-hilyaner.
40 Túlienwa i nómenna quentes téna: “Hyama, pustien inde tuliello úşahtienna!” 41 Ar sé lende oa telo, *os hatie sarneva, ar lantanes occaryanta ar hyamne, 42 quetila: “Atar, qui meril, á mapa yulma sina nillo! Ananta, nai indómelya martuva, lá ninya.” 43 Tá vala menello tannexe sen ar talle sen antoryame. 44 Mal tulila mir anquale hyamnes en ambe urdave, ar cendeleya náne linque yanen náne ve limbar serceva, lantala i talamenna. 45 Ar orontes hyamiello, lende i hildonnar ar hirne te lorne nyérenen, 46 ar quentes téna: “Mana castalda náven lorne? Á orta ar hyama, pustien inde tuliello úşahtienna!”
	47 Íre ena carampes, yé! şanga, ar i nér estaina Yúras, quén i yunqueo, lende opo te. Túles Yésunna miquien se.
48 Mal Yésus quente senna: “Yúras, ma *vartal i Atanyondo miquenen?” 49 Íre i queni óse cenner ya martumne, quentelte: “Heru, ma petuvalme i macilden?” 50 Ar quén mici te pente i héra *airimo mól ar aucirne forya hlarya. 51 Mal hanquentasse Yésus quente: “Lava yú si marta!” Ar appanes i hlas ar nestane se. 52 Yésus tá quente i hére *airimonnar ar i cordahestannar ar amyárannar i náner túlienwe tar mapien se: “Ma etutúlielde arwa macillion ar rundalion, ve arponna? 53 Aure apa aure engen aselde i cordasse, ar ualde panyane máldat nisse. Mal si ná *lenya lúme, ar mornie ture.”
	54 Tá nampeltes ar tulyane se oa ar talle se mir i héra *airimo coa, mal Péter hilyane haiya. 55 Íre nartanelte náre endesse i paco ar hamner undu uo, Péter hamne mici te. 56 Mal enge *núre ye cenne se ara i ruine, ar apa tirie Péter quentes: “Yú nér sina náne aselte.” 57 Mal laquentes sa, quetila: “Uan ista se, nís!” 58 Apa şinta lúme hyana quén, cenila se, quente: “Yú elye er mici té ná!” Mal Péter quente: “Nér, uan!” 59 Ar apa *os lúme náne vanwa, hyana nér quente tancave: “É yú nér sina náne óse! Náse yú Alileallo!” 60 Mal Péter quente: “Nér, uan ista ya quétal!” Ar mi yana lú, íre en quétanes, tocot lamyane. 61 Ar i Heru querne inse ar yente Péterenna, ar Péter enyalde i Heruo quetie íre quentes senna: “Nó tocot lamya síra, ni-laquetuval nel.” 62 Ar lendes ettenna ar talante niessen.
	63 Sí i neri i sámer se mandosse lenganer senna yaiwenen, petila se. 64 Ar apa tompeltes maquentelte: “Queta ve Erutercáno! Man náne ye pente lye?” 65 Ar rimbe hyane naiquetiéli quentelte senna.
	66 Íre i aure túle, i ocombe amyáraron i lieo, i hére *airimor ar i parmangolmor véla, ocomner. Ar tunceltes epe ocombelta, quetila: 67 “Qui elye ná i Hristo, ámen nyare!” Mal quentes téna: “Yando qui nyarnen len, laume savumneldes. 68 Ente, qui maquenten lenna, laume antumnelde nin hanquenta. 69 Mal ho sí i Atanyondo haruva ara Eruo forma túreva.” 70 Tá illi mici te quenter: “Ma elye, tá, ná Eruo yondo?” 71 Quentes téna: “Elde quetir i nanye.” 71 Quentelte: “Mana amba maure samilve astaroiva? An elve inwe ahlárier sa véra antoryallo!”
RANTA 23
Ar apa quanda rimbelta oronte, tulyaneltes Pilátonna. 2 *Yestanelte quete pa intyaine ongweryar, quetila: “Nér sina ihírielme nuquéra nórelma ar váquéta i aiquen paitya *tungwi i Ingaranen, ar quetis pa inse i náse Hristo, aran.”
3 Mal Piláto maquente senna: “Ma elye aran Yúraron ná?” Hanquentasse eques: “Elye quete sa.” 4 Mal Piláto quente i hére *airimonnar ar i şangannar: “Uan hire ongwe atan sinasse.” 5 Mal té ninder se, quetila: “Valtas i lie, peantala ter i quanda Yúrea, ar *yestiéla Aileasse utúlies yando sir!”
	6 Ono Piláto, íre hlasses ta, maquente qui i atan náne Alileallo. 7 Ar apa sintes i é anes  Herolo araniello, se-mentanes Herolenna, pan yú isse náne Yerúsalemesse yane auressen. 8 Mal Herol, íre cennes Yésus, sáme túra alasse, an nóvo andave mernes velitas, apa hlarie pa se, ar sámes i estel i cenumnes tanwa martea sénen. 9 Maquentes senna rimbe maquetier, ono sé hanquente sen munta.   
10 Mal i hére *airimor ar i parmangolmor oronter ar caramper pa ongweli yar quentelte carnes. 11 Tá Herol as cundoryar sanner  i anes munta, ar yaiwesse tompeltes calima larmanen ar *nanwentaner se Pilátonna. 12 Yana auresse Herol ar Piláto *yestaner nilme, quén as i exe, an nó si anette cottoli. 
	13 Piláto tá comyane i hére *airimor ar i lie 14 ar quente téna: “Tallelde nér sina ninna ve quén ye valta i lie, ar yé! cendanenyes epe le, mal uan hirne sesse cáma pa i ongwi yar quételde acáries. 15 É yando Herol láne, an ementayéses nan venna, ar yé! munta valda qualmeo anaie carna lo se. 16 Etta paimestuvanyes; tá lehtuvanyes.” [17] 18 Mal quanda liyúmelta yáme: “Á mapa oa nér sina, mal ámen lehta Varavas!” 19 Sé náne nér hátina mir mando castanen amortiéno ya náne martienwa i ostosse, ar nahtiéno.
20 Ata Piláto yalde te, pan mernes lehta Yésus. 21 Tá yámelte, quetila: “Áse tarwesta, áse tarwesta!” 22 Mí neldea lú quentes téna: “Tá mana ulco nér sina acárie? Munta valda qualmen hirnen sesse. Apa antie sen paimesta etta lehtuvanyes.” 23 Mal nindeltes hoe rambínen, canila tarwestierya, ar rambeltar turuner. 24 Ar Piláto namne i ñetumnelte ya mernelte. 25 Lehtanes tien i nér hátina mir mando amortiénen ar nahtiénen, ye arcanelte, mal Yésus antanes olla nirmeltan.
	26 Ar íre mentaneltes oa, nampelte quén estaina Símon Cirénello ye túle i restallon, ar mauyanelte sen cole tarwerya. 27 Mal hilyane se hoa liyúme i liello, ar nisseli i pentexer nyérenen ar náner yaimie sen. 
28 Yésus querne inse téna ar quente: “Yerúsalémo selyer, áva na yaimie inyen! Na yaimie elden ar hínaldain, an yé! auri túlar yassen queni quetuvar: 'Valime nar i nissi ú yáveo, ar i súmar yar uar nostane ar i tyetsi yar uar *tyente!' 30 Tá *yestuvalte quete i orontinnar: 'Á lanta menna!', ar i ambonnar: 'Áme tope!' 31 An qui carilte nati sine íre i alda ná níte, mana martuva íre ehesties?”
	32 Mal hyana nér atta, ulcarindor, nánet yú tulyaine tar náven nance óse. 33 Ar íre túlelte i nómenna estaina *Caraxo, tarwestanelte sé ar i ulcarindor, er foryaryasse ar er hyaryaryasse. 34 Mal Yésus quente: “Atar, áten apsene, an ualte ista mana cáralte.” Ente, satien larmaryar hantelte *şanwali. 35 Ar i queni tirner. Mal i turi caramper yaiwenen, quetila: “Hyanali erehties; lava sen rehta inse, qui nér sina ná Eruo Hristo, i cílina.” 
36 Yando i ohtari lenganer senna yaiwenen. Túlelte har ar antaner se sára limpenen 37 ar quenter: “Qui nalye Yúraron aran, á rehta imle!” 38 Yú enge tecie or se: “Si ná aran Yúraron.”
	39 Mal er i lingala úcarindoron naiquente senna: “Ma elye ua i Hristo? Á rehta imle ar met!” 40 Hanquentasse i exe naityane se ar quente: “Ma ual ruce Erullo, sí íre nalye i imya námiesse? 41 Ar engwe failave sie, an cámangwe yan nangwe valde i natinen yar carnengwe, mal nér sina acárie munta ulca.” 42 Ar quentes senna: “Yésus, áni enyale íre tulil aranielyasse!” 43 Ar quentes senna: “Násie quetin lyenna: Síra euval asinye mi Paralis.”
	44 Sí i lúme náne *os i enquea, ar mornie lantane i quanda cemenna tenna i nertea lúme, 45 pan i áre loitane; tá i fanwa i cordasse náne narcana undu i ende. 46 Ar yamila taura ómanen, Yésus quente: “Atar, mir mátyat antan olla fairenya!” Quétiéla ta effirnes.
	47 Íre i *tuxantur cenne ya martane, antanes alcar Erun ar quente: “Nanwave nér sina náne faila!” 48 Ar ilye i şangar yar náner ocómienye cenie sinan, íre cennelte yar martaner, lender oa pétala ambostelta, 49 Mal i sinter Yésus tarner haiya, yú i nissi i túler óse Alileallo, íre cennelte nati sine. 50 Ar túle nér yeo esse náne Yósef, quén i Combeo, mane ar faila nér. 51 Sé ua şáquente panoltanna hya cardaltanna. Túles Arimaşeallo, osto i Yúraron, ye yente ompa Eruo aranienna. 52 Apa menie minna Pilátonna arcanes Yésuo hroa. 
53 Ar nampeses undu ar vaitane sa *páşenen, ar se-panyanes hrótanoirisse i ondosse, yasse *úquen náne caitienwa nóvo. 54 Si náne i aure Manwiéva, ar i *sendareo yesta náne hare. 55 Mal i nissi i túler óse et Alileallo hilyaner ar cenner i noire ar i nóme yasse hroarya náne panyana. 56 Tá nanwennelte manwien *tyávelasseli ar níşime milloli. Mal sendelte i *sendaresse, i axannen. 
RANTA 24 
I minya auresse i otsolasse lendelte ita arinyave i noirinna, colila i *tyávelassi manwane lo te. 2 Mal hirnelte i ondo *peltana oa i noirillo, ar íre mittanelte, ualte hire i Heru Yésus Hristo hroa. 4 Íre anelte elmendasse pa si, yé! nér atta arwe alcarinque larmar tarnet ara te. 5 Íre i nissi náner ruhtaine ar querner cendelelta i talamenna, i neri quenter téna: “Manen ná i cestalde i Coirea mici qualinar? 6 Uas sisse, mal anaies ortaina! Enyala manen carampes lenna íre en anes Alileasse, 7 quetila i mauya i Atanyondon náve antana olla mannar atanion úcareva ar náve tarwestana ar orta i neldea auresse.”
8 Ar enyaldelte quetieryar, 9 ar nanwennelte i noirillo ar nyarner ilye nati sine i minquen ar ilye i exin. 10 Anelte María Mahtaléne, ar Yoanna, ar María amil Yácovo. Yú i hyane nissi aselte nyarner i apostelin nati sine. 11 Mal quetier sine şéner tien ve *aucie, ar ualte sáve ya i nissi quenter.
	12 Mal Péter oronte ar norne i noirinna, ar cúnala ompa cennes i vaimar erinque. Tá lendes oa, elmendasse pa mana náne martienwa.
	13 Mal yé! i imya auresse atta mici te nánet tiettasse mastonna estaina Emmaus, lár atta ar canasta Yerúsalemello, 14 ar quétanette quén as i exe pa ilye nati sine yar náner martienwe.
	15 Sí íre quétanette ar quaptanette quettar, yú Yésus immo túle har ar vantane asette, 16 mal henduttat nánet hépine istiello se. 17 Quentes túna: “Mana quettar sine yar quapteaste íre vanteaste?” Ar tarnette arwe nyére mi cendeletta. 18 Hanquentasse i quén estaina Cleopas quente senna: “Ma nalye i erya quén marila Yerúsalemesse ye ua ista i nati yar amartier sasse mi auri sine?” 19 Ar quentes túna: “Mana?” Quentette senna: “I nattor yar ape Yésus Násaretello, ye náne Erutercáno taura mi carda ar quetta epe Eru ar i quanda lie 20 – ar manen hére *airimonyar antaner se olla námien qualmeva ar tarwestaner se. 21 Mal sámelme i estel i nér sina náne ye etelehtumne Israel. Ono ara ilye nati sine, síra ná i neldea aure apa si martane.
22 Ente, nisseli mici me acaptier me, an meniéla arinyave i noirinna 23 pen hirie hroarya túlelte quetila i cennelte maur valíva, i quenter i náse coirea. 24 Ente, ennoli mici me lender oa i noirinna, ar hirnelte i enge sie, aqua ve i nissi quenter, mal ualte cene sé.”
	25 Tá quentes túna: “A úhandar, lence endeo savien ilye i nati yar i Erutercánor quenter! 26 Ma ua mauyane i Hriston perpere nati sine ar mene mir alcarerya?” 27 Ar *yestala ho Móses, ar ilye i Erutercánor, tyarnes tu hanya i nati yar apir inse ilye i Tehtelessen. 
	28 Ar túlette i mastonna ya náne lendatto met, ar sé carne ve qui lelyumnes ompa talo. 29 Mal mauyanette sen, quetila: “Á lemya asemme, an i şinye hare ná, ar i aure rato nauva vanwa.” 30 Ar íre caines asette ara i sarno nampes i massa, aistane sa, rance sa ar antane sa tun. 31 Ar mi yana lú henduttat nánet aqua pantaine, ar sintettes, mal vánes tullo. 32 Ar quentette, quén i exenna: ”Ma endangwa ua urunye íre quétanes asengwe i mallesse, íre pantanes i Tehteler vent?” 33 Ar mi yana imya lúme orontette ar nanwennette Yerúsalemenna, ar hirnette i yunque ar i náner ocómienwe aselte, 34 i quenter: “I Heru é anaie ortana ar atánie inse Símonden!” 35 Ar tú nyarnet pa yar náner martienwe i mallesse ar manen anes carna sinwa tun raciénen i massa.
36 Íre en quentelte pa nati sine, Yésus immo tarne endeltasse ar quente téna: “Nai samuvalde raine!” 37 Mal pan anelte ruhtaine ar sámer caure, sannelte i cennelte faire. 38 Etta quentes téna: “Mana castalda rucieldan, ar manen ná i ortear sanweli úsaviéva endaldasse? 39 Cena mányat ar talunyat, i inye ná; áni appa ar cena, an faire ua same hráve yo axor ve cénalde i inye same.” 40 Ar quetila si tannes tien máryat ar talyat. 41 Mal íre en ualte sáve, i alassenen ar i elmendanen, quentes téna: “Ma sámalde sisse nat matien?” 42 Ar antanelte sen ranta *tórina lingwiva, 43 ar nampeses ar mante sa epe hendultat.
	44 Ar quentes téna: ”Nati sine nar quettanyar yar quenten lenna íre en anen aselde, i ilye i nati técine Móseo Şanyesse ar mí Erutercánor ar mi Airelíri nauvar carne nanwe.”
45 Tá pantanes sámalta, lavila tien hanya i Tehteler, 46 ar quentes téna: “Sie ná técina, in i Hristo perperuva, ar in ortuvas i neldea auresse, 47 ar in esseryanen mo caruva sinwa inwis úcariva ilye i liendessen. *Yestala Yerúsalemello 48 elde nauvar *vettoli pa nati sine. 49 Ar yé! inye menta lenna ta pa ya Atarinya antane vanda. Mal elde hara i ostosse tenna nauvalde tópine túrenen et tarmenello.”
	50 Epeta tulyanes te tenna Vetánia, ar ortanes máryat ar aistane te. 51 Ar íre aistanes te, anes mapana oa tello ar cólina ama mir menel. 52 Ar lantanelte undu sen ar nanwenner Yérusalemenna arwe túra alasseo. 53 Ar anelte illume i cordasse, aistala Eru.